ذكرى سارة دينا عماد

الحلقة 1
رجعت سارة من الكلية واول مافتحت الباب سمعت مامتها
"سارة انتى جيتى"
"ايوه ياماما"
وجت تجرى من المطبخ
"اتأخرتى كده ليه"
"متأخرتش ولا حاجة انا جيت فى معادى"
"لا اتأخرتى ...انتى بتوصلى 4ونص دلوقتى 5 الا ربع... وموبايلك مقفول كمان"
"لا والله ياماما مش مقفول تلاقى بس الشبكة ولا حاجة ... وبعدين هى الربع ساعة تأخير"
"يابنتى حرام عليكى ...بكرة لما تبقى ام هتعرفى انا بقلق عليكى ازاى... يالا غيرى هدومك على ما احضر السفرة"
كانت دى الحياة اللى بتجمع سارة ومامتها رجاء فى البيت لوحدهم... فسارة كل حياة رجاء ورجاء كل حاجة لسارة
هما مش مجرد ام وبنت لأ .. دول اختين وصاحبتين كمان
بعد ما بيتغدوا بيقعدوا يحكوا لبعض كل واحدة يومها كان ازاى
رجاء تحكى عن الشغل وصاحبتها فلانة قالت كذا ... ولما راحت السوق اشترت ايه... وتحكى كمان لما اتكعبلت وهى طالعة الميكروباص وكانت هتتشقلب بره لولا ربنا ستر
وتضحك سارة على حكايات مامتها وتحكى هى كمان عملت ايه من ساعة مانزلت الصبح لحد مارجعت البيت بالتفصيل الحاجات المهمة وغير المهمة.
دى حياتهم من سنين من وقت وفاة باباها وهى فى ابتدائى ورجاء معتبرة سارة روحها اللى متقدرش تفارقها ابدا.. وعلشان كده رفضت اى عروض جواز مهما كان العرض مناسب كان ردها واحد بس
"انا منشغلش عن بنتى بأى حد تانى"
وهما قاعدين يحكوا فجأة قالت رجاء
"سارة تصدقى خالتك وحشتنى"
"ايه ياماما انتى لحقتى مش كانت هنا من كام يوم"
"وايه يعنى مش اختى الوحيدة... ماتقومى نروح النهاردة الخميس وبكرة ماوراناش حاجة"
"لا ياماما خليها بكرة لان غادة النهاردة مش موجودة... وانا هروح اقعد مع مين"
"ليه رايحة فين"
"رايحة خطوبة واحدة صاحبتها"

غادة وسارة بنات خالة انما هما علاقتهم ببعض كأختين فهما مع بعض فى الكلية وكمان مش بيسيبوا بعض فى اى وقت تانى
وطبعا علاقتهم دى قريبة اوى من وهما لسه اطفال بحكم ان كل واحدة فيهم وحيدة ابويها... فكانوا لبعض اقرب من اخوة الدم
بس سوسن اخت رجاء تختلف عنها كتير... هى كوووول خالص تحب ان بنتها تخرج وتتفسح وتعيش سنها طالما هى عارفة بنتها فين ومع مين من صاحباتها خلاص مفيش مشكلة
على عكس رجاء تماما اللى يدوب بتسيب سارة تروح الكلية بالعافية انما اى حتة تانية فهى معاها
يعنى اختلاف اسلوب تربية مش اكتر
انما فى النهاية البنتين محترمتين ومؤدبتين والكل يشهد لهم بكده

تانى يوم راحوا سارة ورجاء بيت سوسن وكالعادة كل اختين بيقعدوا مع بعض
و كانت سارة وغادة قاعدين بيسمعوا اغانى 
"سارة انتى فكرتى"
"فكرت فى ايه بس... احنا مش قفلنا الموضوع ده"
"اعمل ايه محمود مزهقنى مكالمات من امبارح وكل شوية يقوللى كلميها تانى"
"يعنى ايه تكلمينى تانى... هو اتكلم معايا وانا قلت له انى مش بفكر فى ارتباط علشان محرجوش واقول انه مش بحبه "
"تلاقيه فاكرك بتتقلى عليه ههههههه"
"لا ياستى لا تقل ولا حاجة بس ميزهقنيش فى الكلية كل شوية الاقيه طالعلى معرفش منين.. يخنق اوى"
"ااااااه بيحب يا اوختى... بيحب"
"غيرى الموضوع وبلاش خنقة"
وفجأة سمعوا صوت فرملة فى الشارع وفتحوا الشباك بسرعة يشوفوا فى ايه.....
واتفاجئوااااااا

الحلقة 2
كانت مفاجأة سارة وغادة مش فى صوت الفرملة اللى كانت على قطة فى الشارع... لا دى كانت لانهم لاول مرة بيشوفوا الشقة اللى قدامهم بالظبط مفتوحة... وواضح ان فيها عمال بيوضبوا فيها
"ايه ده ياغادة الشقة اللى قدامكم مفتوحة"
"اه تصدقى اول مرة من سنين اشوفها مفتوحة"
"طيب اكيد جايلكوا جيران جداد زى ما كان نفسك ههههه"
"خلاص بقى بعد ايه... فاكرة اما كنت اقعد اقولك كان نفسى الشقة اللى قدامنا دى الاقى فيها شاب حلو كده ونحب بعض علشان ابقى حبيت ابن الجيران زى مابسمع"
" يعنى مفيش ابن جيران فى اى شقة تانية فى العمارة"
"ياختى فيه طبعا... بس فى ابتدائى او بنات...هنعمل ايه بقى ماليش نصيب احب ابن الجيران"
طيب ياستى...يمكن يكون فيه امل فى الجيران الجداد"
كملوا ضحكهم وحكاياتهم وخلص اليوم على كده
تانى يوم فى الكلية لقيت سارة محمود بيوقفها
"سارة ...عايزك"
"نعم"
"تعالى نقعد فى اى حتة نتكلم"
"لا معلش مبقعدش مع حد فى اى حتة"
"هو انا حد"
"انت عايز ايه"
"انا بحبك ياسارة وعايز نقرب من بعض اكتر... ومستعد اكلم مامتك من دلوقتى بس لما نخلص ابقى اتقدم رسمى"
"قلت لك قبل كده انت بالنسبة لى زميل وومكن اخ انما مش اكتر من كده"
"انا داخل رسمى مش بهزر ولا عايز صحوبية"
"وانا مقلتش حاجة وانت كويس واى واحدة تتمناك بس انا بعتبرك اخ.. ومش بفكر فى اى ارتباط دلوقتى ...انا رايحة المحاضرة انت مش هتحضر؟"
وقبل ماتسمع رد سابته ومشيت على محاضرتها وهى مش عارفة تقول ايه اكتر من كده.. هى فعلا مش بتكرهه بس مش بتحبه

وبعد مارجعت سارة وبتحكى كعادتها لمامتها اتغيرت رجاء وقلبت وشها بتكشيرة وبوز وردت
"هو الواد ده ماله ومالك... شكله لازم يقف عند حده"
"مالك يا ماما انتى اتضايقتى كده ليه... هو مش بيضايقنى اوى او بطريقة فيها قلة ادب بالعكس هو قالى عايز يخطبنى بس انا اللى مش عايزة ارتبط بيه مش عيب فيه بس انا مش بحبه الحب اللى يخلينى اعيش حياتى كلها معاه"
"يعنى ايه .. يعنى لو كنتى بتحبيه كنتى وافقتى عليه"
"طيب ايه الغريب فى كده ياماما"
"لسه بدرى عليكى... جواز ايه دلوقتى"
"ماما انا عندى 21سنة وكمان كام شهر اتخرج من الكلية يبقى ازاى لسه بدرى"
"وانتى تقصدى ايه باستعجالك ده انتى تعرفى حد"
"اعرف حد ازاى يعنى لو قصدك حب وكده اكيد معرفش حد ولو كان فيه كنت هقولك زى مااتعودنا"
وكأن رجاء كانت مستنية الكلمتين دول ورجعت فكت التكشيرة وغيرت الموضوع بحكايات تانية من هنا وهناك
وعدت الايام من غير اى جديد ومحمود كل كام يوم يحاول يكلم غادة او سارة علشان يتقدملها وكل مرة الرد مبيتغيرش
لحد يوم وسارة وغادة فى الكلية 
"معرفتيش يا سارة اخر خبر"
"خير"
"مش الشقة اللى قدامنا سكنت"

الحلقة 3
ضحكت سارة وقالت
"ياترى ياغادة هييجى ابن الجيران بعد مااستنيتيه السنين اللى فاتت دى كلها"
"هو انا لحقت اشوف حد دول لسه ساكنين امبارح"

الايام اللى بعد كده كانت غادة بتحاول تعرف اى حاجة عن الجيران الجداد ولكن يدوب لمحت شاب وسيم وخمنت ان سنه فى النص التانى من العشرينات... بس مش عارفة تعرف حاجة اكتر من كده... وقعدت ايام كتير تحاول ان تلفت نظره ولو بنظره ولكنه كان دايما مش بيبص على حد وخلال شهر كانت حفظت مواعيده وعرفت اسمه

ادهم... شاب عنده 27سنة صيدلى من اسرة شرقاوية ميسورة الحال استقر فى القاهرة هو ومامته بعد جواز باباه من واحدة تانية ...قررت مامته ميرفت انها تعيش مع ابنها وتسيب البلد ولكنها لسه على ذمة جوزها ويواليهم بالحضور كل فترة... اما المصاريف فهو لايبخل عليهم ابدا بالاضافة ان ميرفت لها ورث يكفيها جداااا

كانت غادة متابعة ادهم وحفظت مواعيده...الا معاد نزوله الصبح لانها بتكون فى الكلية وبيرجع الساعة 3 وبتشوفه قاعد فى البلكونة بيشرب الشاى الساعة 7 وينزل 7 ونص... ويرجع 12 بالليل...ده كان الروتين اليومى لادهم اللى نادرا لما بيتغير مثلا يوم الخميس ممكن يرجع متأخر ومتلحقش تشوفه رجع امتى.

كانت غادة بتحاول لفت نظر الشاب الوسيم ابن الجيران بنظرة حتى ولكنه كان لما بيقعد فى البلكونة كان يدوب وشه فى شاشة اللاب توب طول النص ساعة اللى قاعدها
وفى يوم سمعت مامتها بتقولها
"تصدقى ياغادة الجيران اللى قدامنا واضح انهم ناس كويسين اوى"
"انتى عرفتى حاجة عنهم"
"اه وانا نازلة الصبح وخارجة من العمارة شفت ام ادهم خارجة هى كمان من العمارة اللى هما فيها"
"هو اسمه ادهم"
"هو مين"
"ا ..ا..انا لمحت واحد فى البلكونة بتاعتهم فبسأل بس"
"اه لقيتها بتسألنى عن اقرب كهربائى وعرفتنى بنفسها انهم جداد على القاهرة وعايزة تعرف المنطقة كويس علشان لما تحتاج حاجة وابنها مش موجود"
وحكت سوسن لغادة كل اللى عرفته عن ميرفت وادهم 

كانت غادة بتحكى دايما لسارة عن ادهم وانها مش عارفة تلفت نظره ليها وكانت كل مرة سارة بتروح لغادة يكون بعد معاد نزول ادهم وف مرة قالت سارة
"تعرفى ياغادة انى نفسى اشوف ادهم الغامض ده"
"ماانتوا كل مابتيجوا عندنا بتيجوا بعد 8 ويكون نزل"
"خلاص انا هقول لماما نيجى نتغدى عندكوا بكرة... علشان نلحق بقى المواعيد كلها... شوقتينى اشوف الواد التقيل"
وتانى يوم فعلا روحت سارة مع غادة على البيت وكانت مامتها سبقتها على بيت سوسن
وفى لمحة بسيطة قدرت سارة تلمح ادهم وهو طالع البيت وبعد مااتغدوا
"بصى بقى ياغادة مش معقول طول الوقت ده وانتى بتبصيله وهو مش دارى اصلا... لازم ياخد باله منك بس ازاااااااااى؟؟"
وطول المدة اللى ادهم قاعد فيها فى البلكونة والبنتين واقفين وهو ولا دارى وفجأة
"بت ياغادة هو بينزل الساعة كام بالظبط"
"7ونص"
"انا هخليه ياخد باله منك حالا... احنا 7وتلت يدوب"
"يدوب ايه بس"
"قومى تعالى وهقولك تحت"
جرتها سارة وقالت لمامتها 
"ماما احنا نازلين نجيب عصير من تحت"
ردت رجاء
"وعصير ليه دلوقتى... واحنا مروحين نبقى نجيب"
ردت سوسن
"سيبيهم يجيبوا اللى نفسهم فيه... انزلوا ومتتأخروش"
جروا البنات بسرعة
"يا سارة فهمينى هتعملى ايه"
"احنا هنجيب عصير ونشربه واحنا ماشيين... ونستنى قرب الباب وسى ادهم معدى اخبطى فيه.. واعملى ان العصير غرق هدومك بسبب خبطته فيكى... هيعتذر نقوله مفيش مشكلة وانك ساكنة هنا ونشاور له على البيت وياخد باله منك ونخلص بقى"
"تفتكرى ممكن"
"يالا احنا لسه هنفكر"
وراحوا اشتروا العصير وهما راجعين ناحية بيت ادهم ظهر ادهم فى اتجاههم
"يالا ياغادة استعدى... اول مايقرب"
"لالالالا مش هقدر... انا مكسوفة... مش هقدر"
ولما حست سارة ان خطتها هتضيع هباءا...اول ماادهم قرب
بسرعة زقت غادة ناحية ادهم ونفذت جزء من الخطة... بس اللى مكنتش عاملة حسابه ان غادة مخبطتش فى ادهم بس العصير اتهز فى ايدها وطراااااخ فى وش ادهم وهدومه
من كتر احراج غادة جريت بسرعة على بيتها وهى بتقول
"اسفة اسفة...مش قصدى"
ووقف ادهم وسارة متواجهين تماما بدون اى كلام.
ذكرى_سارة
دينا_عماد

الحلقة 4
وقفت سارة بعد غادة ما جريت قدام ادهم ومش عارفة تقوله ايه 
"أ...أ... أنا اسفة ... مقصدش والله"
"خلاص حصل خير"
وجريت سارة هى كمان على العمارة وادهم واقف يبص عليها
وطلع ادهم يغير هدومه

لما جريت سارة وكانت غادة مستنياها على السلم
"كده ياغادة بتجرى وتسيبينى"
"انا اتفاجئت واتخضيت واتحرجت ومقدرتش اقف... وبعدين احنا متفقناش على كده"
"مش كل ده علشان خاطرك... بتسيبينى ...بس اسكتى على منظره وهو غرقان عصير"
"ههههههههه اوعى تكونى ضحكتى عليه"
"ضحكت ايه انا كنت هموت من الاحراج اعتذرت وجيت وراكى"

طلع ادهم يغير هدومه وهو مش عارف مين البنتين دول اللى طلعوا العمارة اللى قصاده... مشافهمش قبل كده... قبل ماينزل طلع يبص من البلكونة يمكن يعرف ساكنين فى اى دور... اتفاجئ لانه لقى الاتنين فى وشه بالظبط ... ابتسم لهم وشاور على هدومه ورفع ايده وكأنه بيقولهم"شكرا"... اتحرجوا وابتسموا هما كمان... ونزل ادهم

كان ادهم وهو فى الصيدلية عمال يفتكر الموقف الغريب اللى حصله... والغريب انه مزعلش بالعكس كان سعيد... هو ليه سعيد وفرحان كده... مين البنات دول... ياترى اخوات ولا اصحاب... لو اخوات يبقى هيشوفهم كتير... لو اصحاب يبقى ده بيت واحدة فيهم ... ياترى مين؟؟؟ اللى جريت ولا اللى وقفت؟؟
كانت صورة سارة وهى واقفة قدامه فى الشارع مش بتروح من دماغه خالص... كل شوية يفتكرها... ويستعيد كلامها تانى

بعد ما ادهم شاورلهم ونزل قالت سارة
"بصراحة يا غادة الواد امور وكمان دمه خفيف"
"ااااااه يانى شفتى العسل...مش عسل والنبى"
"معاكى حق"
وندهت رجاء لسارة
"يالا يا سااااارة...ماشيين"

كانت سارة طول الوقت والايام اللى بعد كده بتفكر فى ادهم... وكل يوم بتسأل غادة عنه شافته ولا لأ وجاوبتها غادة
"تصدقى يا سارة ادهم بقى كل يوم لما بيرجع بيقف شوية فى البلكونة والحبة بتوع اخر النهار بقى يبص لى ويهز راسه كانه بيقولى ازيك... لولاكى مكنش اخد باله منى خالص"
"ومحاولش يكلمك"
"لأ"
كانت غادة سعيدة بان ادهم بدأ يهتم بيها ...هو اهتمام بالنظرات بس...بس احسن من الاول لما مكنش شايفها خالص

سارة مكنتش عارفة تفسير لاشتياقها انها تشوف ادهم تانى... وكانت بتفكر فيه كل شوية...حتى انها فى يوم...
حلمت انها فى مكان واسع كبير كله ورد بألوان جميلة ولابسة فستان زى سندريللا وجه ادهم من بعيد بعربية مكشوفة ووقف قدامها... ونزل وسلم عليها وباس ايدها وفتح لها باب العربية
وركبت... وركب جنبها... وهما فى العربية فتح لها علبة صغيرة مكتوب عليها بحبك وفيها دبلتين 
صحيت من النوم على تليفون غادة كانت مكالمة سريعة وقفلت
بعد المكالمة كانت سارة نفسها تنام تانى وتكمل الحلم ولكنها اتضايقت انها مبسوطة من الحلم... اعتبرت مجرد تفكيرها فى ادهم وانها كمان تحلم بيه خيانة لغادة... معقول تخون غادة اختها وصاحبتها وكل حاجة لها... اكيد لأ
حاولت تقنع نفسها ان الحلم اللى حلمته مجرد تعبير من عقلها الباطن من كتر مابيتكلموا عن ادهم
بس الحلم فضل يطاردها وهى صاحية وتفتكره كتير

كان ادهم دايما يبص على البلكونة اللى قدامه...بس كان بيدور على البنت اللى وقفت قدامه دقيقة حفظ فيها كل تفاصيل وشها...ياترى هى فين وهيشوفها تانى ولا كانت زيارة عابرة لصاحبتها وفكر ازاى يقدر يعرف عنها اى حاجة...وفكر فى مامته
"ماما انتى متعرفتيش على حد من الجيران...يعنى يبقى لك معارف هنا بدل ما تبقى لوحدك"
"اه اتعرفت على خفيف كده... الدور اللى احنا فيه اتعرفت عليهم وكام واحدة من العمارة ساعات بقابلهم وانا طالعة او وانا نازلة"
"والعمارة اللى قدامنا؟"
"اه قابلت الست اللى فى الشقة اللى قصادنا بالظبط وكنت عايزة اعرف مكان كهربائى وودتنى"
"طيب ماتتعرفى عليها اكتر وتزوريها"
"فهمتك يا واد...انا شفت البنت اكتر من مرة ...شكلها عجبتك"
"لالا ياماما مش هى"
"اومال مين"
"واحدة صاحبتها كانت عندها شفتها مرة واحدة ومن ساعتها مش عارف انساها ومعرفش عنها اى حاجة خايف تكون مخطوبة واتعلق بيها ع الفاضى ...فكرت مين اللى هيعرفلى كل حاجة ملقيتش غير امى حبيبتى"
"يعنى انت قصدك ...حبيتها؟"
"باين كده ياحاجة...بس نعرف ظروفها ولو لقيت منها قبول نكلم بابا واخطبها...ولا ايه رأيك"
"انا بستنى اليوم اللى تيجى تقولى انك عايز تخطب..بس هروح كده للناس واقولهم ايه... واحدة صاحبة بنتكم عايزاها لابنى..طيب اسمها ايه"
"انا معرفش حاجة ولا اسمها ...بصى انا هحاول من ناحيتى افكر باى طريقة اوصلها بيها... وانتى لما بابا ييجى من البلد ابقى خديلهم زيارة من الحاجات اللى بابا بيجيبها وروحى بحجة التعرف عليهم"
"طيب.. ابوك قال جاى الاسبوع الجاى ..وربنا يقدم اللى فيه الخير"
بعد مااتفق ادهم مع مامته على طريقة التعارف دى خرج يبص من البلكونة...امله انه يشوف البنت المجهولة تانى...بس لقى صاحبتها"بنت الجيران" فهز لها راسه تحية ونزل.

الحلقة 5
كانت الزيارات بين سارة وغادة لا تنقطع بس طبعا كانت بتبقى اغلبها فى معاد بعد نزول ادهم... لان سارة كانت بتتعمد انها تروح بعد معاده علشان متشوفوش ... لانها مجرد تفكيرها فيه بتعتبره ذنب كبير فى حق اختها وتوأم روحها غادة
لحد يوم كانت سارة وغادة راجعين من الكلية متأخرين وبالصدفة كان معاد نزول ادهم... واتقابلوا تانى

اول ما ادهم شافهم اتفاجئ وحس انها فرصة المفروض يستغلها
واتقدم ناحيتهم وهومبتسم
"اهلا يابنات... معاكوا عصير النهاردة كمان"
ضحكوا وهما مكسوفين وكمل وهو بيمد ايده يسلم
"انا ادهم"
وسلمت غادة
"انا غادة"
وكانت سارة واقفة ساكتة خالص ومش عارفة ترد ولا تمشى ولا تعمل ايه...فكملت غادة
"ودى سارة"
ومد ادهم ايده يسلم على سارة... وسلمت عليه سارة... حست بيه بيضغط على ايدها شوية... فسحبت ايدها بهدوء علشان ميلاحظوش ارتباكها...بس محاولتها السيطرة على هدوئها ممنعتش ضربات قلبها اللى فضلت تدق تدق ورا بعض لحد ما خافت انهم يسمعوها
وكانت فاكرة ان المقابلة خلصت على كده... لكن ادهم كان بيفتح معاهم كلام
"وانتوا اصحاب من زمان"
غادة"احنا اخوات ... سارة بنت خالتى بس اعتبرنا اخوات"
"اه شكلكوا باين انكوا بتحبوا بعض اوى... بتدرسوا صح؟"
غادة"اه احنا فى رابعة تجارة القاهرة... هانت كام شهر ونخلص خالص"
"بالتوفيق والنجاح... مالك ياسارة ساكتة ليه"
سارة"لا.. ابدا مفيش حاجة بس حاسة ان مينفعش نفضل واقفين كده"
"اه انا اسف.. معاكى حق...يالا سلام واشوفكم على خير"
مشى ادهم ووقفت غادة متغاظة من سارة وطلعوا البيت ولما دخلوا وبقوا لوحدهم
"ليه كده ياسارة زعلتى ادهم"
"انا زعلته؟"
"اه طبعا انا ماصدقت انه يقف ويتكلم معانا تقومى انتى ساكتة ساكتة واول ماتنطقى تزعليه ويمشى"
"واحنا من امتى بنقف نكلم شباب فى الشارع"
"هو ده اى حد..ده ادهم"
"يعنى لو باباكى شافنا ولا حد اتكلم علينا هنقولهم معلش والنبى اصل ده ادهم"
"مش عارفة بقى... المهم ياعالم هتكلم معاه تانى امتى وازاى"
"سيبى كل حاجة تمشى طبيعى...خلينا فى اللى ورانا هنبدأ البحث المطلوب ده ازاى"
وكملوا كلامهم فى اللى وراهم بعيدا عن سيرة ادهم

اما ادهم بعد مامشى حس انه احرجهم وغلط لما وقف يتكلم معاهم فى الشارع...دلوقتى سارة تقول عليه انه جرئ ومش بيعمل حساب لحد ...طيب مادى كانت الطريقة الوحيدة اللى يعرف بيها اسم البنت اللى ملكت قلبه وتفكيره... لازم يحاول يصلح صورته قدامها... ازاى...هما قالوا فى جامعة القاهرة... خلاص هو يروح هناك باى حجة يمكن يقابلها تانى ويحاول يصلح سوء التفاهم ده ويمشى على طول... بس هيروح امتى وياترى هيشوفها فى الزحمة اللى هناك دى ازاى... اهو يجرب ويشوف ...يمكن؟؟؟
اتفق مع شريكه فى الصيدلية انه وراه مشوار الصبح ومش هيعرف ييجى بكره ... واستلف منه عربيته لان جاتله فكرة محتاجة العربية

تانى يوم كان من الساعة 12الظهر وهو قدام الجامعة... وكان قاعد جوه العربية لحد ما يلاقيهم
والساعة 2 شافهم خارجين وماشيين كعادتهم مع بعض... نزل بسرعة من العربية وعمل انه بيصلح فيها
فجأة صرخت غادة صرخة مكتومة وهى بتقول لسارة
"شايفة يا سارة مين اللى واقف هناك"
"فين...مين"
"ادهم... عند العربية اللى هناك دى"
"بصى تعالى نمشى وكاننا مش شايفينه"
"حرام عليكى انا ماصدقت صدفة زى دى... وهنا بقى كل الناس بتكلم بعض عادى ... تعالى بس"
وراحت غادة وهى بتجر سارة ناحية ادهم
"ادهم ازيك ...انت بتعمل ايه هنا"
وكأنه متفاجئ
"مين غادة وسارة اهلا اهلا... انا كنت هنا بخلص ورق من الجامعة والعربية لقيتها مش راضية تدور"
غادة "وبعدين هتتصرف ازاى"
"ابدا انا اتصلت بصاحبى وهو هييجى يتصرف مع عربيته... بس انا عايز اقولكوا انى امبارح مكنش قصدى احرجكوا او اضايقكوا"
غادة "لالالا اوعى تكون زعلت من كلام سارة"
"لا ابدا مزعلتش بس واضح ان سارة هى اللى زعلانة لانها مش بتتكلم معايا خالص"
اضطرت سارة انها تتكلم
"لا ابدا هزعل من ايه"
كانت سارة بتتجنب الكلام مع ادهم من غير سبب...يمكن خايفة من انها تتعلق بيه... هى فعلا بتفرح اوى لما بتشوفه ومش عايزة الوقت يمر وهو واقف معاهم... وعايزة تفضل تسمعه وهو بيتكلم ... وعايزة تفضل شايفاه قدامها طول الوقت... بس غادة... افتكرت غادة... وهو شكله مهتم بغادة...يبقى لازم تفضل بعيد علشان محدش منهم يلاحظ احساسها ده ... وكمان علشان متحسش بذنب خيانتها لغادة حتى لو كانت الخيانة دى مجرد تفكير فى ادهم
وكمل ادهم كلامه وهى بتفكر
"انتوا مش بتروحوا نادى ولا حاجة يعنى لو عايز اتعرف عليكوا اكتر اشوفكوا ازاى"
حست سارة ان مالهاش مكان بينهم
"غادة انا همشى علشان متأخرش وانتوا طريقكوا واحد..سلام"
ردت غادة
"لا لا ياسارة استنى... طيب يا ادهم نبقى نكمل كلامنا بص ده رقم تليفونى نبقى نكمل كلامنا مع بعض..انا ماشية سلام"
ومشيوا البنتين وادهم مستغرب...هو عايز تليفون سارة مش غادة... خلاص اهو كده برضه قرب شوية لسارة يبقى ياخد رقمها من غادة... شافهم بيركبوا تاكسى مع بعض... ركب العربية وراح وراهم... كان طول الطريق بيحاول انهم ميتوهوش منه فى الزحمة لحد ما شاف سارة نزلت وغادة كملت بالتاكسى
قرب من سارة ونزل من العربية... واتفاجئت بيه سارة
"ايه ده... انت جيت ازاى انت مش كنت واقف بالعربية عند الجامعة"
"سارة انا عارف انتى ممكن تقولى عليا ايه... بس انا مش عارف اوصلك لوحدك خالص... انا من اول ما شفتك وانتى مش بتروحى من بالى... انا بحبك يا سارة"
"انا... انا... لالالا...مينفعش ...مش ممكن ابدا"
وجريت سارة وكانت قريبة من بيتها... وطلعت بسرعة وسمعت ادهم وهو بينادى عليها...بس مردتش عليه خالص.
ذكرى_سارة
دينا_عماد

الحلقة 6
فتحت سارة الباب بسرعة ودخلت وهى متلخبطة ومصدومة ومندهشة وقبل ما تلحق تفكر ولا تاخد نفسها...سمعت مامتها بتزعق وهى جاية عليها
"انتى مفيش فايدة فيكى ابدا"
"انا؟؟ عملت ايه"
"كل ده تأخير... ومش بتردى على تليفونك ليه"
"تاخير ايه ياماما احنا فى وقت زحمة والناس كلها مروحة لبيوتها وطبيعى الشوارع تبقى زحمة...وبعدين انا مسمعتش التليفون خالص"
"طلعى التليفون وشوفى اتصلت بيكى قد ايه"
وطلعت سارة التليفون وهى مش عارفة ازاى مسمعتوش
"ايه ده ياماما 15 ميسد كول فى نص ساعة"
وزادت رجاء فى عصبيتها
"من قلقى عليكى وانتى مش بتردى...ليه بتعملى فيا كده"
سارة عارفة ان مامتها بتقلق عليها زيادة عن اللزوم ... بس غصب عنها نسيت التليفون على الوضع الصامت... صعبت عليها وقربت من حضنها
"متزعليش يا ماما... انا نسيت افتح الصوت... معلش بقى"
"طيب خلاص قومى غيرى لحد ما احضر الغدا"
"معلش ياماما انا هنام دلوقتى ولما اقوم ابقى اتغدا"
كانت سارة عايزة تقعد لوحدها تفكر فى الموقف الغريب اللى هى فيه... وطبعا مش هتعرف تقعد من غير مامتها الا لو هتنام
اول مادخلت اوضتها قعدت تفكر... ازاى ادهم اتجرأ وقال لها انه بيحبها؟؟ بس ليه لأ ماهى كمان متعلقة بيه من اول ماشافته... بس لالالا مينفعش حتى مجرد التفكير فيه...هى اتصرفت صح لما سابته ومشيت ... وغادة... هتقول لغادة ولا متقولهاش ... ازاى تخبى عليها وهى عمرها ماخبت حاجة عليها ابدا...لازم تتصل بيها تقولها
ومسكت التليفون واتصلت ع البيت
"الو ازيك يا خالتو...غادة وصلت"
"اه ياحبيبتى لسه داخلة اهى...يا غاااااادة...ايوه ياسارة... استنى لما اكلمك من جوه"
"بقولك ياغادة كنت عايزة اقولك حاجة"
"قبل ماتقولى اى حاجة...انا فرحانة اوى اوى اوى...شفتى الصدفة بتاعة النهاردة...انا مش مصدقة ولسه مش عارفة اتلم على نفسى من الفرحة"
وحاولت سارة تجاريها فى الكلام
"اه صدفة غريبة فعلا"
"بس احلى حاجة انى اديته تليفونى...تفتكرى هيكلمنى امتى"
"مش عارفة"
"ايه الغلاسة دى... مالك "
"مفيش ياغادة...انا كنت متصلة اقولك.."
واترددت لما شافت فرحة غادة بمقابلة ادهم وانتظارها مكالمته..فكملت كلام
"كنت بقول انى مش عايزة اروح الكلية بكرة"
"ليه فيه حاجة"
"لا مفيش بس نقعد فى البيت يوم مش لازم ننزل كل يوم"
"طيب خلاص نأنتخ بكرة"
"ماشى يالا سلام "
وقفلت سارة وهى محتارة اكتر... اول مرة تخبى حاجة عن اختها ... بس كان صعب اوى انها تحكى ان ادهم راح وراها لحد البيت وقالها انه بيحبها.. لالا متقدرش تصدم غادة صدمة زى كده... طيب وانا.. ده اللى قالته لنفسها لما حست انها بتتقتل احساسها جواها.. بس قالت حبها لغادة اقوى من اى حب تانى.

وقف ادهم مكانه بعد ما سارة سابته ومشيت وهو مش فاهم رد فعلها ده ليه... حتى لما نادى عليها مردتش عليه...هى ليه جريت كده وسابته ومشيت... يعنى ايه مش ممكن ومينفعش... اه هى قالت كده.... لو هى مرتبطة كانت قالت... مش فاهم 
راح ادهم رجع العربية لصاحبه وراح على البيت اول مادخل لقى باباه موجود وقعد معاهم يومين فى البيت وبعدين سافر
بعد ماسافر قال ادهم لمامته
"ماما مش هتروحى للجماعة اللى قدامنا زى مااتفقنا"
"حاضر ياحبيبى...انت لسه متعرفش عنها حاجة"
وحكى ادهم لمامته كل اللى حصل 
"من اللى حكيته ياادهم باين انها بنت كويسة بس مش فاهمة يعنى ايه قالتلك مينفعش ...المفروض كانت تستنى وترد عليك يا اه يا لأ...عموما انا هقوم دلوقتى اروح لهم بس مش هتكلم فى حاجة... يعنى كأن تعارف عادى بس "
"ماشى ياماما اللى تشوفيه"

كانت غادة عايشة فى انتظار مكالمة ادهم...فات يوم والتانى والتالت ومتكلمش.. طيب ده له معنى...يمكن مش فاضى... اه صحيح هى شافت باباه فى البيت... بس ايه اللى يمنع اتصاله بيها ...يمكن الرقم ضاع منه...الاف الاسئلة والدقيقة بتعدى ساعة فى انتظار مكالمة .... والباب خبط واتفتح واتقفل وهى فى اوضتها... عادى بس سمعت صوت غريب ...قامت تشوف مين اللى قاعدة مع مامتها ... اتفاجئت...ام ادهم...سلمت عليها وجريت بسرعة غيرت البيجامة اللى كانت لابساها ببنطلون وبلوزة... وسرحت شعرها اللى كان منكوش شويتين ... ورجعت سلمت عليها تانى وقعدت معاهم وهى مش مصدقة نفسها... معقول يكون ادهم بعت مامته تخطبها ... قعدت ميرفت ام ادهم تتكلم مع سوسن فى مواضيع عامة... حوالى نص ساعة ومشيت من غير اى كلام كانت غادة مستنياه.

كان ادهم مستنى يعرف من مامته اى حاجة عن سارة بس مامته قالت ان مكنش فيه اى فرصة للكلام عن سارة ... وافتكر ان غادة اديته رقمها فقرر انه يتصل بيها ويسألها عن سارة وعن رد فعلها الغريب لما صارحها بحبه.



الحلقة 7
اتصل ادهم بغادة
"الو..غادة؟ انا ادهم"
ووقع التليفون من غادة لما اتفاجئت بصوت ادهم ومكالمته اللى مستنياها بقالها ايام...ومسكت التليفون بسرعة
"ازيك ياادهم عامل ايه"
"انا الحمدلله كويس... انتى اخبارك ايه"
"الحمدلله...انا مستنية مكالمتك دى من زمان"
"معلش كنت كشغول شوية...اخبار سارة ايه"
"الحمدلله كويسة"
"عارفة ياغادة انا بكلمك لانى حسيت انى اعرفكوا من زمان انتى وسارة... ولما احتجت اتكلم مع حد ملقيتش غيرك"
فرحت غادة بالكلام ده واعتبرته مقدمة لكلام هى مستياه
"طبعا ياادهم انت تكلمنى فى اى وقت... ومش هتلاقى حد يسمعك زيي"
"ده العشم برضه... وعايزاكى تعتبرينى اخوكى لو احتجتى اى حاجة كلمينى فى اى وقت"
اتفاجئت غادة...اخويا ايه..بس حاولت ميبانش عليها...يمكن يكون بيجس نبضها الاول
"اكيد ...ربنا اعلم بمعزتك عندى"
"يعنى لو عايز اتكلم معاكى فى موضوع ومحتاج لك هتقفى جنبى"
"اكيد...بس موضوع ايه"
"فاكرة اول يوم شفتك فيه انتى وسارة... يوم العصير... من يومها وسارة دخلت قلبى ومش بفكر غير فيها...انا بحب سارة "
كانت صدمة غادة كبيرة اوى واكبر مما تتخيل او تتوقع ...كانت دموعها بتجرى شلالات على خدها وحاولت ترد عليه لكن صوتها كان مخنوق ومخرجش صوتها لما حاولت تتكلم
"غادة انتى معايا"
"ايوه ...بسمعك... ادهم معلش التليفون هيفصل منى...هكلمك تانى"
وقفلت غادة وانهارت على سريرها وهى بتعيط بحرقة من صدمتها ...طيب سارة بتخدعها ولا متعرفش بحب ادهم ليها... بتخدعها ازاى وهما مش بيسيبوا بعض خالص ... هيكون صارحها بحبه امتى وفين... معقول يكون ادهم سبب البعد بينها وبين سارة
لازم قبل ماتحكم على سارة تفهم من ادهم الحب ده وصل لايه ... لازم تكلمه تانى زى ماوعدته... واتصلت بيه
"ازيك يا ادهم معلش التليفون كان هيفصل وحطيته فى الشاحن... انت بتقولى بتحب سارة...هى سارة تعرف؟؟"
وحكى ادهم لغادة عن مقابلته لسارة ورد فعلها الغريب لما قالت له مينفعش ومش ممكن... وكمل 
"انا مش فاهم قصدها ايه" وبما انك اختى واختها مفيش غيرك اللى تقدر تكون الوسيط بيننا وتعرفى هى شعورها ايه من ناحيتى... وعلى فكرة انا مش داخل اتكلم فى صحوبية ... انا عايز اعرف هى موافقة ولا لأ علشان اتقدملها... انا كلمت ماما عليها... ومستنى بس اشوف منها قبول وموافقة"
"اختارتنى انا اكون الوسيط بينكم... ونعم الاختيار"
قالتها غادة وهى كلها الم وحسرة ومفهمهاش ادهم
"طبعا مفيش اقرب منك ليها... ولا ليا دلوقتى...ها طمنينى هتقفى جنبى ولا لأ"
"طبعا ياادهم...متقلقش اختك جدعة"
"ربنا يخليكى ليا...هستنى ردك"
"اوك...بس بكرة مش هينفع النهاردة"
وقفلت غادة مع ادهم وهى بتحاول تقنع نفسها انها لازم تتصرف كأخت ليهم ومتخيبش امله فيها... وخصوصا بعد ما فهمت رد فعل سارة كان ليه... كان علشانها طبعا...يعنى سارة قدرت الاخوة اللى بينهم... وقررت انها بكرة لازم تتكلم مع سارة... ومقدرتش تنام طول الليل من حرقة قلبها والدور اللى لازم تقوم بيه رغم صعوبته
انها تكون وسيط بينهم.
واتقابلوا سارة وغادة تانى يوم كعادتهم... وبدأت غادة
"تعرفى ياسارة ان ادهم كلمنى امبارح"
"والله... وبعدين"
قالتها سارة بلامبالاة مفتعلة علشان تدارى غيرة بدأت تتسلل لقلبها
"انتى ليه مقلتليش ان ادهم جه وراكى عند البيت"
وبرقت سارة عينيها من المفاجأة
"مقلتش علشان استحالة حد يدخل بيننا...انتى عندى اهم من اى حد"
"وليه يدخل بيننا...علشان بيحبك يعنى"
"لا علشان انتى بتحبيه"
وضحكت غادة وقلبها بيبكى
"يا عبيطة هو ده حب...تقدرى تقولى انا كنت مستنية او نفسى احب ابن الجيران وبالصدفة كان ادهم ابن الجيران...يعنى حبيت الحب او حبيت انى اعيش قصة حب مع ابن الجيران... ايا كان مين وجه ادهم...بذمتك ده حب بقى"
وبدأت الراحة تظهر على ملامح سارة
"بجد ياغادة ولا بتقوليلى كده بس علشان تفرحينى"
"اعترفتى اهو...فرحتى ليه"
"لا انا قصدى يعنى..."
"يابت قولى علشان انا دلوقتى بكلمك بصفتى اخت ادهم وجاية اطلب ايدك"
"ههههههههه اخت ادهم مرة واحدة"
"اختك واخته كمان...قولى بقى الواد واقع لشوشته فيكى..وانتى ايه الاخبار"
"اخبار ايه"
"قولى بصراحة مفيش حاجة كده ولا كده فى قلبك...يعنى كيوبيد غزك فى قلبك ولا ايه"
"هههههههههه يخربيت تعبيراتك... تقريبا غزنى"
"مفيش تقريبا اعترفى"
"بصى ياغادة انا فعلا حاسة بحاجات ناحية ادهم مش عارفة دى ايه... بس مكنش ينفع افكر فيه علشانك"
"انسى علشانى دى لانى بحس بالعبط من اوهامى...بتحبيه صح"
وابتسمت سارة بكسوف وهزت راسها بالموافقة على كلام غادة.

الحلقة 8
وقالت غادة
"استنى بقى لما نفرحه"
"هتعملى ايه"
"هتصل بيه"
واتصلت غادة بادهم
"ازيك ياادهم... انا مع سارة على فكرة"
"طمنينى الله يخليكى...ايه الاخبار"
"انا مالى...خد كلمها واسالها بنفسك"
واديت غادة التليفون لسارة... ومشيت كام خطوة لبعيد وهى مكسورة القلب
"ازيك ياسارة"
"الحمدلله...انت عامل ايه"
"انا هبقى كويس لو عرفت اللى مستنيه"
"اللى هو ايه"
"عايز اعرف بتحبينى زى مابحبك"
"احنا مشفناش بعض غير يدوب مرتين"
"انا حبيتك من اول مرة شفتك فيها"
"شكلك بتبالغ اوى"
"افهم من كده انك مش بتحبينى"
"مقصدش كده... بس احنا يعتبر اول مرة بنتكلم "
"لا تانى..ولا نسيتى"
"منسيتش بس برضه المرة اللى فاتت منعتبرش اننا لحقنا نتكلم"
"طيب ادينى رد... اقدر اتقدملك"
"لسه بس لما ناخد على بعض ونتأكد من مشاعرنا"
"انا عن نفسى متأكد...لسه انتى"
"طيب ممكن نبقى نكمل كلامنا بعدين علشان غادة لوحدها"
"براحتك بس ادينى رقمك"
وتبادلوا ارقام التليفونات وقفلت سارة...كانت مش عارفة هى ليه بترد عليه كده...خايفة تكون مش بتحبه ولا خايفة ان تكون غادة بتحبه... ومرت الايام وكل يوم فيه مكالمات بين سارة وادهم...مكالمات فى كل وقت لحد ماقربوا اوى من بعض وحست سارة هى بتحب ادهم قد ايه
وفى مكالمة من مكالماتهم
"سارة انتى لسه مش عايزة تريحينى"
"وايه اللى مش مريحك"
"انتى لسه مردتيش الرد اللى مستنيه"
"يووووووه ده انا كنت فاكراك لبيب...وكل لبيب بالاشارة يفهم"
"ولو انك بتتهمينى بالغباء...بس ماشى غباء غباء وانا مش لبيب انا ادهم على فكرة"
"هههههههه وعايز ايه ياسى ادهم"
"بتحبينى"
"يعنى...هو انا بس بتلخبط لما بشوفك...وقلبى بيطير لما بسمع صوتك وبموت وانت بعيد عنى"
"اخيييييييرا ابو الهول نطق"
"هههههه ام الهول لو سمحت"
"قوليها بقى ياام الهول"
"بحبك ياادهم وعمرى ماكنت اصدق انى هحب حد كده"
"يا حبيبتى وانا اوعدك انك عمرك ماهتندمى على الحب ده...وطول ماانا عايش هحبك اكتر مابتحبينى...حتى بعد مااموت هفضل احبك برضه"
"بعد الشر عليك...ده انت روحى"
"وانتى حياتى كلها اللى انا عايش بيها وعلشانها...نفسى ياحبيبتى الايام تفوت بسرعة وتبقى معايا ومسيبكيش ابدا"
"ان شاءالله"
"طيب مش هتكلمى مامتك علشان اجى انا وماما وبابا ونتقدملك رسمى"
"ان شاءالله فى اقرب وقت"

ومرة سألت غادة
"انا مترددة اوى ياغادة وخايفة اكون انانية معاكى علشان حبيت ادهم"
"انانية ايه بس؟...انتى نسيتى ان انا اللى اتوسطت له...بذمتك لو كان فى قلبى اى حب بجد ناحية ادهم كنت قدرت اتوسطت له"
"يعنى مش بتحبيه"
"لا طبعا بحبه بس زى اخويا مش هيبقى جوز اختى"
وده اللى بقت فعلا غادة تتعامل بيه مع ادهم...اخ وقريبا جوز اختها

ولاحظت رجاء المكالمات الكتير اللى بتتكلمها سارة
"سارة انا ملاحظة انك بتتكلمى كتير اوى على الموبايل الفترة دى"
"اه ياماما انا عايزة احكيلك بس كنت مكسوفة"
"مكسوفة ليه... اوعى تكونى بتكلمى محمود زميلك"
"لا ياماما ده ادهم"
وحكت سارة لرجاء على كل تفاصيل علاقتها بادهم وانه مستنى منها تحدد معاد ييجى يخطبها...وبانت علامات الاستياء وعدم الفرحة على رجاء وردت بكل برود
"خطوبة ايه ياسارة دلوقتى...احنا فين والكلام ده فين"
"فين ايه انتى لسه ياماما شايفانى صغيرة"
"لا ياحبيبتى انتى كبيرة وبقيتى عروسة وزى القمر...بس مش احنا كنا اتفقنا انك تكملى دراسات عليا وبعدين تعملى ماجستير ودكتوراه كمان"
"احنا قولنا بس مش اتفقنا...يعنى انا فاكرة كويس انى يوم مااتكلمت فى الموضوع ده قلت ممكن بعد مااخلص الجامعة بدل مااقعد فاضية اكمل لحد الدكتوراه...وبعدين نسيت الموضوع كله"
"بس انا منسيتش...ده انا ضيعت شبابى عليكى ومفرحتش بحاجة ابدا مستخسرة فيا افرح انى اشوفك دكتورة"
"طيب ماتفرحى بجوازى احسن"
"عايزة تتجوزى وتسيبينى ياسارة"
"هو انا هسيبك ...لا طبعا هبقى اجيلك كل يوم"
"خلاص انا موافقة بس مفيش خطوبة دلوقتى ...ممكن الخطوبة بعد الدبلومة والجواز بقى لما تاخدى الماجستير"
"ماما انتى بتهزرى صح؟"
"لا طبعا بتكلم جد...وده اخر كلام عندى"


الحلقة 9
استغربت سارة كتير من كلام مامتها...هى كانت عارفة ان مامتها بتخاف عليها وبتحبها زيادة عن اللزوم بس مش لدرجة انها تمنعها من الجواز من اللى بتحبه وحاولت معاها كتير...كل يوم بيتكلموا فى الموضوع ده والكلام مش بيتغير ومامتها اخدة القرار اللى مفيهوش تراجع... وفضل الحال كده وكل ماادهم يسألها تقوله ان مامتها مش عايزة خطوبة ولا جواز دلوقتى... وانشغلت سارة بامتحانات نص السنة ...وكانت العلاقة قربت اكتر بين ميرفت ام ادهم وسوسن خالة سارة وكانت بينهم زيارات لا تنقطع وموضوع خطوبة ادهم لسارة كان دايما بياخد اهتمام ميرفت وسوسن وياما حاولت سوسن مع اختها ان الكلام اللى بتقوله ده مستحيل وان ادهم شارى البنت وبيحبها وهى بتحبه ومفيش فايدة...وبعد الامتحانات وفى اجازة نص السنة قررت سارة انها لازم تاخد موقف مع مامتها
"ماما ادهم عايز معاد علشان ييجى يقابلوكى"
"الموضوع ده انتى مزهقتيش منه...مش انتهينا "
"لا ياماما ماانتهيناش ولا حاجة...انا هقول لادهم ييجى مع مامته وباباه يوم الخميس"
"لا مش هستقبل حد...ومش موافقة"
"ازاى مش هتستقبلى حد...هتطرديهم مثلا"
"لو جم غصب عنى ...ايوه اطردهم"
"ياماما انتى ليه عايزة تحرمينى من الانسان اللى بحبه...لو كان وحش كنت قلت معاكى حق...انما ادهم كويس جدا"
"كويس لنفسه انا مليش دعوة بادهم او غيره"
"علشان خاطرى وافقى "
"انا قلت اللى عندى"
"وانا مش موافقة على رفضك اللى من غير سبب... ولاول مرة ياماما هتخلينى اعمل حاجة غصب عنك...انا هتجوز ادهم"
"انتى قليلة الادب"
وضربتها رجاء بالقلم على وشها لانها اعتبرتها بتتحداها وبترد عليها بدون وجه حق
وصعقت سارة ووجعها كان فى الاهانة اللى حسيتها مش من الضربة وجريت سارة على الشارع وركبت اول تاكسى قابلته وراحت على بيت خالتها... وشافتها ميرفت وهى طالعة بتعيط واتصلت بادهم تسأله وطبعا مكنش يعرف حاجة وساب شغله وراح ع البيت واخد مامته وراحوا يشوفوا سارة مالها...لانها مكنتش بترد على التليفون.

بعد ماسارة جريت فضلت رجاء تنادى عليها وملحقتهاش...اتصلت بيها على الموبايل لقيته فى البيت...ومخدتوش معاها...بعدها بشوية كان التليفون بيرن كتير ورا بعض وكانت بتلاقى اسم ادهم المتصل...حاولت ترد مقدرتش ترد لان هو السبب فى اللى حصل بينها وبين بنتها ...اللى اول مرة يحصل.

اول ماغادة فتحت الباب ولقيت سارة بتعيط
"مالك ياسارة...ماما ..ياماماااااااااا الحقى سارة"
وجت سوسن تجرى
"مالك ياسارة ايه اللى حصل يابنتى"
وحكت سارة الحكاية لسوسن وغادة...ووسط الحكاية خبط الباب وجه ادهم وميرفت... وكان ادهم ملهوف على سارة واول ما شاف سارة وباين عليها انها بتعيط... جرى عليها ومسك ايدها ومسح دموعها بايده
"حبيبتى...مالك...ايه اللى مزعلك كده"
وحست غادة باحساس غريب معرفتش هو ايه وسابتهم ودخلت اوضتها...وميرفت وسوسن لما لقوا ان الموقف مش عايز وجودهم اخدوا بعض ودخلوا ورا غادة... وكانت سارة لسه بتعيط
"اهدى يا حبيبتى واحكيلى"
وحكت سارة لادهم اللى حصل...طبطب عليها
"انا اسف يا حبيبتى انى السبب...بس انا مش قادر ابعد عنك اكتر من كده...لازم مامتك توافق اننا نتجوز بسرعة"
وخبط الباب وقام ادهم يفتح لانه كان قريب من الباب... ولقى رجاء قدامه...كانت هى كمان معيطة من قلقها على بنتها واول ماشافتها زعقت بصوت عالى
"بتسيبينى وبتجرى من غير مااعرف انتى فين"
وجم اللى فى البيت على صوتها...ومحاولات للتهدئة...والصلح... والاقناع...وبعد مجهود وافقت رجاء على تحديد معاد لادهم ومامته وباباه... وماصدق ادهم واتصل بباباه وحددوا يوم الجمعة هيزوروهم فى البيت لطلب ايد سارة

وجه يوم الجمعة ووصل ادهم ومامته وباباه وقعدوا ومرضيتش رجاء تعمل اى اهتمام غير عادى بالزيارة... وبعد ماقدمت شاى...حتى من غير ماتسالهم يشربوا ايه...وقعدت
ابو ادهم"احنا اتشرفنا يا مدام بمعرفة حضرتك...وطبعا يسعدنا اننا نطلب ايد سارة"
رجاء"اه ما انا عارفة انهم متفقين من غير مايعملوا اعتبار لحد فينا"
ادهم"ازاى بس ياطنط احنا من غير رضاكوا منقدرش نعمل اى حاجة"
ابو ادهم"اهو الجيل ده كده ياخدوا القرارات وبعدين يدونا خبر"
رجاء"يمكن ابنكم كده انما انا بنتى قبل ماتعرفه مكنتش كده خالص"
ميرفت"ولا ادهم كمان كان كده...محدش عارف بقى مين غير مين"
ادهم بيغمز لباباه انه يعجل بقراية الفاتحة
ابو ادهم وهو متضايق من كلام رجاء
"طيب يا مدام نقرا الفاتحة ...واهم حاجة ان الولاد عايزين بعض"
رجاء"فاتحة على ايه...مش لما نتفق الاول"
ابو ادهم"طلباتك"
رجاء"انا مش هقول زى كل الناس عايزة شقة وشبكة ومهر..الشبكة دى اساسى لازم هيجيبها...وانا ست ارملة وموظفة على قدى ومش جاهزة لجواز بنتى..فممكن يعيشوا معايا فى الشقة "
ادهم"مابلاش يا طنط علشان كل واحد يبقى بحريته"
رجاء"لا انا مصممة وده شرط وتفرش الشقة بعفش جديد وكمان تكتب قايمة ب200الف جنيه ومؤخر صداق 100الف تانيين"
ابو ادهم"وانتى هتديهاله بقطع الغيار والضمان"
رجاء"انت بتتريق"
ابو ادهم"انتى كلامك مش طبيعى"
رجاء"مجنونة انا مثلا"
ابو ادهم"لا ياستى احنا اللى مجانين علشان جينا...قومى ياميرفت...يالا ياادهم"
ادهم"يابابا استنى"
وجت سارة تجرى من جوه
"فيه ايه ياماما...فيه ايه ياادهم"
ادهم بص لها وهو قايم مع باباه
ردت رجاء"ابوه شكله جاى يفركش الجوازة"
ابو ادهم"ماتحترمى نفسك يا ست انتى"
ادهم"خلاص يابابا"
وشد ادهم باباه ومامته كانت قامت وخرجوا...وجريت سارة ورا ادهم ونادت عليه...سلم عليها بسرعة وهماعلى الباب وقالها وهو نازل ورا باباه ومامته
"بحبك ياسارة ومش هحب حد غيرك"
ونزل ورا باباه ومامته.


الحلقة 10
وقفت سارة على الباب وهى شايفة ادهم نازل على السلم مع باباه ومامته ...كانت بتعيط وهى شايفة حبها بينتهى... كانت نفسها تجرى وراه وتقوله متسيبنيش...لكنها سمعت مامتها
"لو كان بيحبك مكنش راح ورا ابوه وامه"
ردت سارة وهى بتعيط وصوتها بيقطع من العياط
"وهما ايه اللى نزلهم كده مش انتى؟"
"انا برضه...الحق عليا انى عايزة أأمنلك مستقبلك "
"انا مستقبلى مع ادهم"
"وانا قلت حاجة...انا قلت طلباتى وهما اللى موافقوش"
"حرام عليكى ياماما تعملى فيا كده"
واتنرفزت رجاء بعد ماكانت بتتكلم ببرود
"انا عملت فيكى ايه...ده انا طول عمرى حاطاكى فى عينيا ...زهدت الدنيا كلها علشانك...جاى اول واحد يضحك عليكى بكلمتين تسيبينى وتجرى وراه...وهو ولا عاملك اعتبار"
"ايه ده انا مش مصدقة اللى بيحصلى...امى مستخسرة فيا افرح"
"افرحى ياختى روحى بوسى رجلين ابوه اللى سابنا ومشى علشان يجوزك ابنه الخيخة"
دخلت سارة اوضتها وقعدت تعيط وكان عندها امل ان ادهم يتصل بيها...ساعات ومش بيتصل ...معقول تكون دى النهاية... وكلام مامتها يطلع صح...ان ادهم مش بيحبها زى ما بتحبه وهيسمع كلام باباه...كانت عايزة تتصل بيه بس رجعت فى اخر لحظة...وقالت لو بيحبها هيكلمها..رن التليفون..جريت ترد لقيت رقم غادة..حست انها مش قادرة ترد ولا تحكى اللى حصل سابت التليفون يرن ونامت

طول الطريق وادهم وباباه ومامته راجعين محدش بيتكلم خالص واول ما دخلوا البيت
"بص ياادهم انت تنسى البنت دى خالص...ولو ع الخطوبة شوف اى واحدة تعجبك وانا موافق انما الست اللى هانتنى فى بيتها دى لا يمكن اناسبها ابدا"
"يابابا انا مش عايز اى واحدة تانية...انا بحب سارة"
"بلا حب بلا كلام فاضى..بكرة لما تتجوز هتعرف ان الجواز مش حب بس فى حاجات تانية اهم بكتير"
"اهم من الحب؟"
"ايوه لازم يكون فيه احترام وتفاهم بين الاسرتين...انتوا مش هتعيشوا فى الدنيا لوحدكوا"
"معلش يابابا سوء تفاهم ويعدى ان شاءالله"
"ابدا...انا مش موافق على البنت دى ابدا"
كانت ميرفت ساكتة ومش بتتكلم لانها بين نارين...هى موافقة على كلام جوزها وعارفة انه صح ومعاه حق... ومن ناحية تانية صعبان عليها ابنها اللى هى عارفة انه بيحب سارة اوى ومش سهل انه ينساها بكلمتين من باباه
لما لقى ادهم ابوه رافض تماما فضل انه يسكت لحد ما يهدى ويبقى يحاول معاه تانى... ودخل اوضته علشان يكلم سارة... سمع باباه ومامته بيزعقوا مع بعض
"انت لسه جاى النهاردة عايز تسافر تانى بسرعة كده ليه"
"عايز ارجع اشوف مصالحى"
"ولا عايز ترجع علشان الهانم اللى وحشتك"
"انتى هتتكلمى كانك لسه شابة صغيرة وبتغيرى"
حست ميرفت باهانة كبيرة
"عارفة انى مش صغيرة...انما انت اللى فاكر نفسك صغير ورايح تتجوز واحدة صغيرة تعيش معاها مراهقتك"
"انتى باين عليكى اتجننتى على كبر...ازاى تكلمينى كده"
"عمايلك اللى جننتنى وساكتة ومستحملة"
"يعنى عايزة ايه يا ميرفت"
"طلقنى يافتحى"
"حاضر..."
وقبل ما يكمل فتحى كلامه اتدخل ادهم
"ايه يابابا صلى ع النبى...ماما متستغناش عنك"
ميرفت"لا استغنى ...ماهو اللى استغنى الاول"
ادهم"بس ياماما"
فتحى"امك اتجننت خلاص"
ادهم "بس يابابا"
ميرفت"لما انا اتجننت ماتطلقنى علشان متبقاش مرات المجنونة"
ادهم"بس بقى ياماما...بابا تعالى معايا ننزل شوية"
واخد ادهم باباه ونزلوا علشان يهدى الامور بينهم...وفكر لو اتكلم فى موضوع سارة اكيد هييجى بنتيجة عكسية لان باباه متنرفز... ومعرفش يكلم سارة لانه اتلبخ بخناقة مامته وباباه

بعد ما سارة دخلت اوضتها فضلت رجاء قاعدة ومدخلتش وراها وقالت لنفسها تزعل شوية وخلاص... وبعد فترة رن تليفون البيت
"الو ...ازيك ياخالتو..هى سارة مبتردش على موبايلها ليه"
"ازيك ياغادة..معرفش يمكن نامت"
"وعملتوا ايه قريتوا الفاتحة "
"فاتحة ايه... ده ابوه راجل فظيع"
"ليه بس...انتوا اختلفتوا ولا ايه"
وكانت سوسن جنب غادة وهى بتتكلم ولما حست ان الامور مش على مايرام شدت السماعة من غادة
"ايه يارجاء...متفقتوش ليه"
"ياختى الراجل النتن مش عايز يكتب قايمة ولا يكتب مؤخر ولما بقوله ع القايمة والمؤخر اتريق عليه وقالى بضمان...انا عديتهالوا هو فاكر بنتى معيوبة ولا ايه"
"لو على كلامك يبقى معاكى حق ازاى مش عايز يكتب قايمة ومؤخر"
"ده انا كمان وفرت له حق الشقة وقلت يسكنوا معايا...يقوموا يستخسروا"
"انا مش فاهمة اومال هو كان جاى يعمل ايه...هيخطب لابنه بلوشى"
"انا اعرف...والواد مالوش كلمة ابوه قاله قوم راح قايم"
"وسارة عملت ايه"
"زعلانة وبتقولى ان انا السبب...لو كان شاريها كان وافق على طلباتى"
"ربنا يهدى الاحوال وحاولى تطيبى خاطر سارة"
"ربنا يهديها ويبعدها عن الواد ده"
وقفلوا مع بعض وسوسن مصدقة الكلام بالطريقة اللى حكيتها رجاء
وفضلت رجاء جاية على نفسها ومش عايزة تدخل لسارة... بس قلبها اكلها عليها لما حست انها بقالها اكتر من 3ساعات مخرجتش من الاوضة ولا سمعت لها صوت...ودخلت تطمن عليها وتراضيها بكلمتين...لقيتها نايمة فمحبتش تصحيها وقربت منها تغطيها...... صرخت وهى بتصحيها لما لقيت المخدة كلها دم...وفضلت تصحيها وتهزها جامد...وسارة مش بتصحى ولا بترد.

الحلقة 11
كانت رجاء مرعوبة ومش عارفة تتصرف وكل شوية بتحاول تصحى سارة ومفيش فايدة...اتصلت بالاسعاف وراحت المستشفى
وهى فى الاسعاف اتصلت بسوسن علشان تيجى لها هى وجوزها ومتبقاش لوحدها...لانها كانت فعلا مش عارفة تتلم على اعصابها وفعلا راحت سوسن وجوزها بسرعة ع المستشفى
وصلت سارة المستشفى وبعد محاولات بسيطة للافاقة...فاقت
وقال الدكتور 
"هى كان مغمى عليها وضغطها كان عالى اوى وده اللى سبب نزيف الانف... وانها هتستنى تحت الملاحظة لحد ماضغها يتظبط وياريت تبقى دايما بعيد عن اى انفعال"
ارتاحت رجاء لما شافت سارة فاقت وبتتكلم...وحمدت ربنا

كانت الساعة قربت على 1بعد نص الليل لما رن تليفون سوسن
"سوسن الحقينى...سارة دخلت عليها لقيت مخدتها كلها دم ومبتردش خالص"
"ياحبيبتى يا بنتى...انتى فين "
"انا طلبت الاسعاف ورايحين المستشفى..تعاليلى"
قفلت سوسن وصحت جوزها وهى بتعيط وجت غادة 
"مالك ياماما...بتعيطى ليه ورايحة فين دلوقتى"
كانت سوسن لبست هى وجوزها وحكت بسرعة لغادة ع اللى حصل ونزلوا...فضلت غادة قاعدة خايفة وقلقانة على سارة فقررت انها تتصل بادهم وتعرفه اللى حصل

بعد خناقة ميرفت وفتحى ونزول ادهم مع فتحى كان بيحاول يصلح الامور لانه خاف ان فى لحظة غضب وانفعال باباه ومامته يتطلقوا
كان باباه متنرفز اوى بس بعد كلام ادهم بدأ يهدأ وبرضه صمم انه يسافر ووصله ادهم للموقف ورجع ع البيت...كان ادهم لسه ع السلم لما رن تليفونه ولقى رقم غادة
"ادهم ...شفت اللى حصل"
"ايه ياغادة بتعيطى ليه..ايه اللى حصل"
"سارة"
وزاد صوت عياطها...خاف ادهم
"مالها سارة ...ايه اللى حصل"
وحكت غادة لادهم اللى حصل واسم المستشفى اللى مامتها قالت عليها...قفل ادهم التليفون مع غادة ونزل يجرى على المستشفى

كانت سارة على السرير فى المستشفى وقاعدة جنبها رجاء وسوسن بعد ما جوزها مشى وهى قالت انها هتقعد مع رجاء وسارة لحد ماتطمن...كانت سارة دموعها مش بتنتهى بعد مافاقت وافتكرت ان علاقتها بادهم انتهت بسبب مامتها...وكانت مش عايزة حتى تبص ناحية رجاء خالص.
رجاء كانت حاسة بالذنب انها سبب انفعال سارة اللى وصلها للتعب ده...بس مش قادرة تبلع وجود ادهم..او غيره..فى حياتهم ففضلت انها تسكت على الاقل انها مقتنعة ان سبب المشكلة ابو ادهم مش هى.
وصل ادهم للمستشفى وبعد ماسأل على سارة...وصل لباب الاوضة
كانت سارة بتبص الناحية التانية وشاف سوسن ورجاء
"سلاموا عليكوا"
اول ما سارة سمعت صوت ادهم حست ان روحها رجعت لها وبصت بسرعة لمصدر الصوت وهى بتمتم بفرحة واستغراب
"ادهم"
كان ادهم عايز يجرى على سارة ياخدها فى حضنه ويطمن عليها ويكلمها وتكلمه...بس مع وجود رجاء وسوسن مقدرش يعمل اى حاجة غير انه وقف يبص لسارة بس
لما شافته رجاء اتضايقت من وجوده وكانت عايزه تطرده بس محبتش انها تكبر الموضوع لما لقيت سارة مبتسمة
واضطرت سوسن انها تبدأ الكلام وكسر الصمت الرهيب
سوسن"تعالى ياادهم اتفضل"
"شكرا ياطنط انا عايز اطمن على سارة...خير مالها"
سوسن"الحمدلله بقت كويسة...ضغطها بس كان عالى شوية"
ادهم"الحمدلله"
وحست سوسن ان المفروض انها تسيب سارة وادهم مع بعض ولو قالت لرجاء كده مش هتوافق...فكرت...وراحت جنب ودن اختها
"رجاء .. عايزة اروح الحمام تعالى معايا"
قامت رجاء على مضض وخرجوا من الاوضة
راح ادهم جنب سارة ومسك ايدها بين ايديه الاتنين
"كده ياحبيبتى تخضينى عليكى"
"انت عرفت منين"
"من غادة...ايه اللى حصل علشان تتعبى كده"
"يعنى عايزنا نفترق ومزعلش واتعب واموت كمان"
"بعد الشر عليكى...نفترق مرة واحدة ده مستحيل"
"واللى حصل فى بيتنا وباباك وخناقته مع ماما"
"ياستى ياما بيحصل...انما انا مش ممكن اسيبك ابدا"
"ماانت مكلمتنيش ففهمت ان كل شئ انتهى"
"انا متكلمتش لان حصل ظروف هحكيهالك بعدين...طمنينى بس انتى كويسة"
"طبعا كويسة لما شفتك...انت رديت لى روحى لما شفتك"
"انتى روحى وقلبى وحياتى...ومراتى ان شاءالله"
"وماما...وباباك"
"متفكريش فى اى حاجة دلوقتى... لو حصلت هخطفك واطلب من مامتك فدية انها توافق على جوازنا"
وضحكت سارة وضحك ادهم قبل ما رجاء تطب عليهم وتعكر صفو اللحظات الحلوة اللى جمعاهم مع بعض...حتى لو كانت اللحظات دى فى اوضة فى مستشفى بس كفاية انهم مع بعض.

لما رجاء قامت مع سوسن
"انتى خليتينى اجى معاكى ليه...وانتى مش عارفة تروحى الحمام لوحدك..ولا علشان اقوم وخلاص"
"يعنى انتى مش شايفة لهفة ادهم عليها...سيبيهم يتكلموا مع بعض شوية...هو هياكلها يعنى"
"مش خلصنا خلاص والموضوع انتهى"
"لا ماانتهاش وانتى شوفتى بنتك حصلها ايه...بنتك بتحبه وهو بيحبها وان كان على ابوه اللى مش راضى يكتب قايمة ومؤخر...مش مهم ياستى اهم حاجة الولد هيصون بنتك لانه بيحبها يبقى ليه نفكر فى الخراب والطلاق قبل الجواز"
"انا مش مرتحاله"
"ليه...يعنى لو كان حد تانى كنتى وافقتى"
"معرفش"
"وافقى يارجاء برضاكى بدل مابنتك تروح منك ولا تخليها تخرج عن طوعك"
كلام سوسن صدمها...هى معاها حق
"خلاص ابقى قوليله انتى يجيب امه وابوه تانى...انا مش هقوله تعالى اخطب بنتى"
"مش مهم... هقول انا"
ورجعوا سوسن ورجاء تانى للاوضة وكان ادهم قاعد على طرف السرير وماسك ايد سارة...لما شافهم قام وقف لبعيد شوية
وقالت له سوسن
"بص ياادهم احنا نطمن على سارة ونحدد معاد تانى للحاج ومامتك علشان قراية فاتحتك انت وسارة".


الحلقة 12
ادهم وسارة بعد ماسمعوا الكلام اللى قالته سوسن كانوا فى منتهى السعادة...ورجع ادهم البيت كانت مامته نايمة فاستنى لما تصحى الصبح ويحكيلها كل حاجة.

تانى يوم خرجت سارة من المستشفى وراحت لها غادة وقعدت معاها لحد ماتطمن عليها

تانى يوم حكى ادهم لميرفت كل اللى حصل من لحظة مانزل مع باباه لحد ماراح لسارة المستشفى وموافقة رجاء انه يتقدم لها تانى
"بس ياادهم تفتكر ابوك هيرضى يروح تانى"
"قصدك انه ممكن ميرضاش"
"ابوك دماغه ناشفة وعندى...وهو امبارح كان رافض"
"هكلمه واقوله"
"شوف يابنى وربنا يهديه"
واتصل ادهم بابوه لانه مكنش عايز يضيع وقت...واخد ادهم تليفونه بعيد عن مامته وبعد شوية رجع وهو شكله مش مبسوط
"ها ...قالك ايه؟"
"بيقولى انا مش موافق ومش رايح لهم تانى"
"اتصل لى بيه"
"ليه"
"انت عايز سارة ولا لأ"
"مش عايز حد غيرها"
"خلاص اتصل لى بيه وملكش دعوة"
واتصل ادهم تانى بباباه
"ايوه يافتحى...انت مش عايز تيجى تخطب لادهم ليه"
"ماانا روحت واتهزأت واتقابلت احقر مقابلة...عايزانى اروح تانى لواحدة ست مهزأة"
"بس ابنك عايز البنت...ومش معقول هنحرمه من اللى بيحبها"
"لازم يسمع الكلام...ده جواز يعنى نسب وعيلة هنتربط بيها"
"وهو اختار خلاص ويتحمل مسئولية اختياره"
"يعنى انا كلامى فى الهوا...طرطور انا"
"لا انت ابوه وكلامك على دماغنا بس متحرموش من اللى بيحبها"
"انا قلت اخر كلام عندى..مش موافق"
"وانت لما روحت اتجوزت تانى كنت سالت فى كلام حد"
"انا راجل وحر فى اللى اعمله"
"وابنى راجل ومسئول عن اختياره"
"يعنى هيكسر كلامى"
"مااحنا بنقول لك اهو"
"طب عليا الطلاق ماانا جاى ولا دافع له حاجة فى الجوازة دى"
"انت حر"
وقفلت ميرفت مع فتحى...بصت لادهم شافت دمعتين صامتتين فى عينيه..وجعوها اوى 
"بابا مصمم على كلامه صح؟"
"مالناش دعوة بيه...اول ماسارة تشد حيلها هنروح انا وانت نخطبها"
"وبابا؟"
"سيبه يعند على نفسه....وانا هتكفل بكل مصاريف جوازك ومش عايزين منه حاجة"
"ليه هو قال مش هيساعدنى"
"سيبك منه بقى وافرح وفرح عروستك وانا افرح بيكوا انتوا الاتنين"
"ربنا يخليكى ياماما"
"ويخليك ليا ياحبيبى وافرح بيك واشيل ولادك"

بعد ماخرجت سارة من المستشفى بيومين كانوا محددين معاد لادهم ومامته...وكانت سوسن موجودة تحسبا لاى خلافات
رجاء"اومال الحاج مجاش معاكوا ليه؟"
ميرفت"الحاج زعلان من اللى حصل المرة اللى فاتت...وعموما يعنى كده كده صاحب الشأن موجود وهو كفاية"
رجاء"بس احنا كده مش هيبقى فيه كلام رجالة"
ميرفت"لا ازاى ادهم راجل اهو ماشاء الله...وبعدين متأخذينيش يعنى ماانتوا معندكوش راجل نتكلم معاه...عارفين انها ظروف ومش معقول هتشحتوا رجالة يتكلموا لكوا"
اتكتمت رجاء ومعرفتش ترد...وسبقت سوسن
"يا ميرفت كفاية ادهم ماشاءالله واحنا عارفين ان كلمته ب100 راجل"
ميرفت"تعيشى يا سوسن...طلباتك ايه ياام سارة ومالناش دعوة بالكلام بتاع المرة اللى فاتت علشان المركب تمشى"
رجاء"انا عايزة اضمن مستقبل بنتى...ومعنديش امكانيات اجهز... يستنى لما اعمل جمعيات واجهزها يعنى حوالى 5سنين اكون جاهزة"
ادهم"5 سنين مين ياطنط ...انا عايز اتجوزها فى 5 ايام"
رجاء"انت بتقول ايه؟"
ادهم"بهزر ياطنط ...يعنى اقصد عايز اجوزها فى اقرب وقت"
ميرفت"بصى ياام سارة ادهم هيجيب شقة معقولة ويفرشها ومش عايزين منك حاجة احنا هناخدها بشنطة هدومها...وهنكتب مؤخر 10 الاف جنيه وهيجيب شبكة ب10 زيهم...قبل ماتردى ده اخر كلام عندى لو عايزة الجوازة تتم"
لسه رجاء هتتكلم قرصتها سوسن
"مبروك ياولاد...لولولوى ى ى ى ى ى ى ى"
سمعت غادة وسارة الزغروطة..عرفوا ان الموافقة تمت...وندهت سوسن للبنات وقروا الفاتحة
ادهم"طيب ننزل بكرة نجيب الدبل والشبكة وكتب الكتاب الاسبوع الجاى ان شاءالله"
ميرفت"مبروك ياادهم...مبروك ياسارة"
رجاء"كتب كتاب ايه...احنا متفقناش على كده"


الحلقة 13
ردت ميرفت"مااحنا بنتفق اهو...خلاص على بركة الله نكتب الكتاب الاسبوع الجاى ونبدأ نجهز للفرح الكبير بعد ما سارة تخلص امتحانات"
رجاء"بسرعة كده"
سوسن"ربنا يتمم بخير ياولاد...يالا قوموا افتحوا لنا اغانى وارقصوا وهيصوا...لولولوى ى ى ى ى"
وقامت غادة فتحت الاغانى وقعدوا يزغرطوا ويسقفوا وسارة وادهم قاعدين جنب بعض وكانوا فى قمة سعادتهم...اما رجاء فكانت حاسة انها اتحطت قدام امر واقع وانهم كلهم اتفقوا عليها

راحوا تانى يوم جابوا الشبكة وكان ادهم فاهم كل تلاكيك رجاء ومش بيرد عليها... وكان اللى مساعده على كده التفاهم اللى بينه وبين سارة على كل حاجة مخلى محاولات رجاء كلها بتبقى هباء
وتم كتب الكتاب وبعدين بدأت الدراسة وكان الروتين اليومى ان ادهم بيعدى على سارة بعد الكلية ويروحوا مع بعض...وكانوا بيعزموا على غادة انها تروح معاهم بس غادة كانت بتتكسف واصبح لكل من سارة وغادة طريق مختلف بعد ارتباط سارة بادهم
ومرة بعد الكلية وهما راجعين
"حبيبتى..تعالى نتغدا مع بعض النهاردة"
"بس ماما ياادهم"
"مالها ماما نكلمها فى التليفون ونقولها"
"طيب بس انا قصدى انها مش بتتغدا لوحدها"
"ياحبيتى احنا من يوم ماكتبنا كتابنا من شهر مخرجناش يوم من اوله مع بعض...ومش بقولك اليوم كله نتغدا واروحك على طول"
واتصلت سارة برجاء
"ماما انا مع ادهم ...هنتغدا بره وارجع على طول"
"لالالا خليها مرة تانية وبلاش النهاردة"
"ليه ياماما اشمعنى النهاردة"
"مفيش بس انا مستنياكى والاكل جاهز"
"معلش ياماما هنروح ومش هتأخر عليكى..خلاص...سلام"
وقفلت سارة بسرعة قبل مامتها ما تتطلع لها حجج جديدة وراحوا اتغدوا مع بعض وقضوا ساعتين من احلى اوقات حياتهم...يأكلوا بعض وياكلوا مع بعض وكانت سارة حاسة انها منطلقة ونفسها مفتوحة للدنيا بحالها... وادهم كمان كان فى منتهى السعادة... وبعد مااتغدوا واتمشوا شوية روحها ادهم وقالت سارة
"ماتيجى تقعد معايا شوية"
"لا ياحبيبتى لاحسن ماما تكون نايمة ولا حاجة"
"تعالى شوية وابقى انزل"
"حاضر علشان خاطرك"
وطلعوا مع بعض واول مافتحت بالمفتاح سمعت صوت رجاء
"لسه فاكرة تيجى دلوقتى...مكملتيش لبكرة مع بسلامته ليه"
وبصت سارة لادهم وهى مكسوفة من كلام مامتها وبص لها ادهم
"ماما ادهم معايا"
وجت رجاء
"اهلا ياادهم...بص بقى مينفعش اللى بيحصل ده"
"خير ياطنط هو ايه اللى بيحصل"
"كل يوم تروح تجيبها من الكلية والنهاردة تاخدها تلف بيها مينفعش كده...الناس تقول ايه..ناقص تبات عندنا"
"ناس مين ياطنط...سارة تبقى مراتى"
"مراتك ده ايه....قصدك ايه واوعى تكون اخدت بنتى بيتكوا "
"ياطنط سارة مدخلتش بيتنا خالص"
"تبقى اخدتها حتة تانية"
"انا اقصد مراتى ان محدش يقدر يتكلم عليها لانها مع جوزها مش مع واحد من الشارع رايحة وجاية معاه"
"انت كده بتشغلها عن المذاكرة...وهى فى بكالوريوس"
"يعنى حضرتك عايزة ايه بالظبط"
"تخف مقابلاتك معاها بقى لحد ماتخلص امتحانات...وبعدين انت قاعد ولا عملت حاجة ولا شفت شقة ولا اتقدمت خطوة ولا هو كان كلام مدهون بزبدة وطلع عليه النهار ساح"
"عموما اللى تشوفيه وانا مكلم اكتر من سمسار ومستنى لما اشوف شقة تعجبنى"
"تعجبك انت...وبنتى اللى هتعيش فيها"
"اللى سارة تقول عليه انا موافق عليه واللى هتقول عليه لأ خلاص"
كانت سارة واقفة تسمع كل الكلام ومش عارفة ترد وحست بالذنب انها هى اللى مسكت فى ادهم يطلع معاها... وكانت نفسها تعتذر له بس لقت ادهم قبل ما تتكلم
"طيب بعد اذنكوا...مش عايزة حاجة ياسارة"
"ادهم استنى اقعد شوية"
"لا معلش كفاية كده"
ونزل ادهم وسارة كانت زعلانة على زعله...بعد مانزل
"ليه كده ياماما الكلام البايخ ده"
"امك دلوقتى بقى كلامها بايخ...خلاص ملا ودانك ضدى وكرهك فيا"
"هيكرهنى فيكى ليه...احنا مجبناش سيرتك خالص"
"طبعا ماانا العدوة اللى سيرتى هتعكر مزاجكوا...تجيبوا سيرتى ليه...انتى تسيبينى مرزوعة لوحدى وسط ال4 حيطان ...مش مهم انا ...انا اللى طول عمرى شايلة همك انتى ولا حاطانى فى دماغك"
واتأثرت سارة بكلام مامتها وخدتها فى حضنها
"ياماما انتى اهم حد عندى فى الدنيا كلها ومش ممكن انشغل عنك تانى ابدا حتى لو بأدهم...انا بحب ادهم بس انتى حبك نوع تانى"
وحست رجاء بالرضا من كلام سارة
"خلاص اسمعى كلامى وركزى فى مذاكرتك ادهم مش هيطير"
"حاضر ياماما"
وقررت سارة انها تتعامل مع مامتها بالطريقة اللى تريحها علشان تبطل تضايق ادهم ودخلت اتصلت بادهم واعتذرت له عن كلام مامتها واتفقوا ان نظامهم كل يوم مش هيتغير بس مش هتقول لمامتها انها بتشوف ادهم كل يوم... وعاشت فترة من الصفاء الى حد ما لما بعدت التعامل بين ادهم ورجاء وكانت بتتعامل مع كل منهم على حدة...وارتاحت رجاء جدا لما عرفت ان سارة وادهم مش بيتقابلوا كل يوم
وبعد اسبوعين تقريبا وبعد ماسارة رجعت من الكلية
"ماما ادهم كلمنى النهاردة وبيقول فى شقتين السمسار جابهم وعايزنا نروح نتفرج عليهم ونشوف المناسبة فيهم"
"لا مش مهم"
"مش مهم ايه"
"انا كنت مكلمة سمسار وجاب شقة وشفتها امبارح وعجبتنى واتفقت معاه انكوا تخلصوا فيها"
"من غير مانشوفها"
"انا قلت انها مناسبة وكويسة...ووالله ان ماوافقتى ع الشقة دى ماانا راضية عنك ولا عن جوازتك ولا داخلالك بيت"

الحلقة 14
"ليه ياماما بتحلفى كده...طيب استنى لما نشوفها مش يمكن تكون مش مناسبة"
"انا قلت لك انها كويسة ومناسبة...تعالى شوفيها"
ودخلت رجاء على اوضتها...ودخلت وراها سارة
"اشوفها فين ياماما...انتى هتطلعيها من شنطتك"
"لا يا فالحة هوريهالك من بلكونة اوضتى"
"اااااه قولتيلى ...علشان كده مناسبة وكويسة"
"عندك اعتراض...ولا البيه عايز ياخدك بعيد"
"وانا اقدر ابعد عنك برضه يا ماما"
واتصلت سارة بادهم وحكت له 
"ادهم فى شقة هنا جنبنا تعالى نشوفها الاول"
"والراجل اللى مستنينا النهاردة"
"عادى يعنى ياحبيبى لو معجبتناش دى نبقى نشوف الشقق التانية"
"حاضر يا حبيبتى اللى تشوفيه"
وراحوا اتفرجوا على الشقة...وكان ادهم معترض على بعض حاجات فيها بس سارة قالت انها مرتاحة للشقة وعلشان تبقى قريبة من مامتها وسمع كلامها وفعلا اشترى الشقة وبدأ يوضب فيها وانشغلت سارة بامتحاناتها والنتيجة وكانت الشقة خلصت واشتروا كل اللى كان ناقص وفرشوا الشقة
وطبعا الحياة مكنتش بتخلو من المنغصات اللى بتفتعلها رجاء بس ادهم كان بيعديها علشان سارة...وسارة كانت بتحاول تراضى مامتها من ناحية وادهم من الناحية التانية
غادة كانت مع سارة وادهم فى كل حاجة بناءا على رغبتهم
واتحدد معاد الفرح

من يوم مكالمة ميرفت وادهم وفيه قطيعة بينهم بسبب جوازة ادهم
ميرفت من ناحيتها شايفة ان فتحى مش من حقه يحرم ادهم من اللى بيحبها زى ماهو اتجوز من غير مايراعى شعورهم
وفتحى شايف ان ميرفت ووقوفها جنب ادهم وتكفلها بكل مصاريف جوازه ده تحدى ليه
وكان ادهم بيكلم باباه كل فترة بس دايما كان بيرد عليه بطريقة بايخة بس ادهم كان بيحاول ميقطعش صلته بيه
وقبل الفرح باسبوع...قرر ادهم انه يحاول مع باباه يمكن يحضر واتصل بيه فعلا
"ازيك يابابا...وحشتنى"
"اهلا ياادهم...اخبارك ايه"
"انا الحمدلله بخير...انا فرحى الاسبوع الجاى"
"يعنى مفيش فايدة نفذت اللى فى دماغك"
"يابابا معدش له لازمة الكلام ده...انا نفسى تيجى تفرحنى...انت حتى متعرفش عروستى "
"كفاية عليك امك اللى عملت كل حاجة غصب عنى"
"يابابا ارجوك مالوش لازمة الكلام ده...هستناك فى الفرح"
"معتقدش انى هقدر اجى...مع السلامة"
وحس ادهم بخيبة امل بعد رفض باباه انه يحضر الفرح 

الفرح كان فى قاعة شيك وكانت كل حاجة حلوة بس ادهم كان ناقصه حاجة...وجود باباه
وحاول ان محدش يحس باى حاجة وخصوصا سارة
وفجأة شاف باباه داخل القاعة..مقدرش يستنى من فرحته ونزل من الكوشة وراح استقبل باباه وباس ايده 
واتبدل الحال الفرح بقى فرح فعلا العروسة والعريس بيرقصوا ومبسوطين وغادة معاهم وسوسن وميرفت
اما رجاء فكانت قاعدة فى جنب ومش بتشارك معاهم خالص
وخلص الفرح وروحوا البيت وراح معاهم رجاء وميرفت وفتحى وطلعوا معاهم...كان ادهم عايز يصالح مامته وباباه قبل ما ينزلوا وفى نفس الوقت مش قادر يتكلم فى خصوصيات حياتهم قدام رجاء
وفكر ان اول ما رجاء تمشى يفتح الموضوع...ولقاها قاعدة مش بتقوم وسارة قاعدة معاهم بالفستان... وكل واحد قاعد فى كنبة ومحدش بيتكلم
ميرفت"انا قايمة ياادهم تصبح على خير يا حبيبى"
ادهم"لا استنى ياماما عايزك انتى وبابا"
رجاء"يبقى انا اللى وجودى غير مرغوب فيه...متشكرين اوى"
سارة"ازاى ياماما متقوليش كده ده انتى منورانى"
رجاء"لا ماهو ادهم ماسك فى امه وابوه وبيقولى بالمحسوس كده قومى انتى"
ادهم"لا ياطنط مقصدش طبعا بس انا كنت عايزهم فى موضوع خاص"
رجاء"ماهو انا اللى غريبة وسطكوا...خدتوا البنت خلاص"
فتحى"ياست انتى مفيش فايدة فيكى...انا تانى مرة اشوفك والمرتين ماشاءالله لسانك بيطول اكتر واكتر"
رجاء"انت بتشتمنى...اما راجل قليل الادب"
فتحى"ماتتلمى يا ست انتى"
سارة بتعيط"ايه ده...انت بتشتم ماما ليه"
ادهم"جرى ايه ياسارة ماهى اللى بدأت"
رجاء"انا عملت حاجة انا كنت قايمة ماشية رايحة بيتى لقيت ابوك بيشتمنى...على العموم لو كانت بنتى عاملالى كرامة مكنش حصل كده"
سارة"ازاى ياماما انتى على عينى وراسى والبيت بيتك"
فتحى"شفتى ياست ميرفت انى كان معايا حق...دى جوازة هم من اولها كده البت بتقول لامها البيت بيتك واحنا بره"
ادهم"لا يابابا اكيد سارة متقصدش وهتعتذرلك"
فتحى"تلاقيها لسانها طويل زى امها"
رجاء"انت كمان بشتمنى تانى وبتشتم بنتى كمان ومن اول يوم...اومال بعد سنة هتعملوا فيها ايه"
سارة"شكرا يا عمو...ماما يالا بينا من هنا...طلقنى ياادهم"


الحلقة 15
ادهم رد باستغراب"اطلقك؟؟"
ميرفت"جرى ايه ياسارة احنا كنا بنهزر ولا بنلعب علشان بعد كل ده تقوليله طلقنى...بلاش كلام فارغ ...ادخلى يالا اوضتك وانا وفتحى ومامتك هننزل مع بعض...ولا ايه ياام سارة كلامى صح ولا بنتك تتطلق ليلة دخلتها"
رجاء "لا كلامك صح...طلاق ايه ربنا يهدى سرهم"
ميرفت"تصبحوا على خير ياولاد...يالا ياجماعة"
ادهم"وبابا ياماما"
ميرفت"ملكش دعوة بينا احنا بنعرف نحل امورنا مع بعض"
فتحى "تصبح على خير ياابنى...متزعليش يا سارة"
سارة"حصل خير"
رجاء"تصبحى على خير ياسارة...ربنا يسعدك ياحبيبتى"
ومشوا فعلا وسابوا العرسان والوضع متوتر بينهم

لما نزلوا راحت رجاء على بيتها ووقف فتحى تاكسى وركب هو وميرفت
"ممكن اجى ابات عندك النهاردة ولا اروح اشوفلى حتة ابات فيها"
"انت هتستاذن انك تيجى بيتك"
"ده بيتك انتى ولو مش عايزانى مجيش"
"انت هتتدلع ماتيجى وخلاص"
واول ما وصلوا البيت
"فى ايه يا ميرفت"
"لا ابدا مفيش اى حاجة...انت بس مقاطعنا بقالك كام شهر ومجبتش لابنك فى جوازه حتى ابرة"
"انا كنت بضغط عليه علشان مايناسبش الست دى"
"وهو ماله ومالها البنت كويسة وهما الاتنين بيحبوا بعض يبقى نقف فى طريقه ليه"
"خلاص اللى حصل حصل...بس انا حاسس ان الست دى هتنغص على ابنى عيشته ومش هيرتاح بسببها"
"يبقى نصيبه واختياره وهو حر"

بعد ما رجاء وميرفت وفتحى نزلوا...دخلت سارة اوضتها وهى مكسوفة من نفسهابعد اللى قالته...ودخل وراها ادهم ...كان متجاهلها خالص غير هدومه ودخل الحمام وخرج وهى قاعدة زى ماهيه مااتحركتش
"انتى هتفضلى متحنطة كده ليه"
"اعمل ايه يعنى"
"قومى ..غيرى هدومك...انما قعدتك كده غريبة"
"لا ماانا مستنياك تشيلنى وتفك لى الطرحة وتعمل حركات الافلام دى"
"والله...ماانتى كنتى عايزة تتطلقى من شوية...وكنت هشيلك فعلا واحدفك من ع السلم"
"واهون عليك ياحبيبى"
"انتى هان عليكى تقوليلى طلقنى بعد كل اللى استحملته وعملته علشانك"
"ياادهم انا صعبت عليا ماما...وباباك كمان شتمنى وشتمها زودها اوى يعنى"
"ماانتى مامتك من يوم ما عرفتك وهى مزوداها معايا وبستحمل علشان بحبك وكنت فاكرك بتحبينى زى مابحبك"
"بحبك اكتر ما بتحبنى"
"اهو كلام...انتى بتقولى كلام وعند اول مشكلة كنتى عايزة تسيبينى انما انا حبى ليكى افعال...اى مشكلة بتقربنى ليكى مش بقول خلاص بلاها مشاكل واريح دماغى احسن"
"متزعلش يا حبيبى حقك عليا...مش هتفك الطرحة"
"واضح ان عندك مشاكل مع الطرحة "
"ايوه طبعا مش لازم نعمل زى الافلام"
وضحكوا مع بعض وكانوا فى منتهى السعادة ووعدت سارة ادهم انها مش هتزعله تانى ابدا وهتعيشه فى سعادة دايمة

بعد جواز ادهم وسارة زادت الزيارات بين سوسن وميرفت وهما كانوا اصحاب بس بقوا اصحاب قريبين اكتر بعدما ميرفت بقت قاعدة لوحدها...وكانوا اى مشوار لواحدة فيهم بتاخد التانية معاها... فكانت ميرفت لسوسن اقرب من رجاء اختها اللى من لحمها ودمها وعرفت ميرفت من سوسن ان ده طبع رجاء بصرف النظر عن ادهم وانها ملازمة لسارة دايما ومكنتش بتسيبها غير وقت المدرسة او الكلية بس غير كده هما دايما مع بعض وان سارة مكنتش تقدر تخرج زى اى بنت مع صحباتها بالعكس يااما مع رجاء او يقعدوا فى البيت
***************************************
وعدت الايام الاولى من جواز ادهم وسارة فى سعادة بس كانت رجاء بتزورهم يوميا وتقعد 3او 4 ساعات معاهم فى الاسبوع الاول واتخنق ادهم منها بس كان مضطر يستحملها علشان سارة
وبعد اسبوع اتصل بيه باباه
"ازيك ياادهم... انا عارف انى قصرت معاك فى جوازك"
"لا يا بابا...انت طول عمرك مش بتبخل عليا فى حاجة"
"انا فكرت اعوضك ازاى... فحجزت لك اسبوعين شهرعسل فى تركيا تبع شركة سياحة بتاعة واحد صاحبى...تعجبك ولا تحب تروح حتة تانية"
ادهم فرحان"لا يابابا ده كده حلو اوى...متشكر اوى"
"ياواد ده انت تطلب اى حاجة عينيه ليك...خد رقم الشركة وشوف التفاصيل"
وفعلا اتصل ادهم بالشركة واتحدد معاد السفر...وقضوا احلى اسبوعين فى حياتهم

بعد ما سافروا كانت رجاء حاسة بوحدة رهيبة وخصوصا ان بنتها الوحيدة بعيدة عن البلد كلها...وحست بيها اختها وصممت انها تاخدها تقعد معاها كام يوم...وفعلا راحت قعدت عند سوسن
بس كانت لما ميرفت بتيجى تزور سوسن بتحاول تاخد جنب ومتقعدش معاهم... وسألتها سوسن 
"ليه يارجاء كل ماميرفت تيجى متقعديش معانا مع انها حماة بنتك"
"مبحبهاش"
"ليه دى كويسة جدا"
"لا بقبلها ولا بقبل جوزها ولا ابنها"
"يا ساتر ليه كده"
"من ساعة ما ظهروا فى حياتنا وبنتى اتقلبت عليا"
"دى سارة بتحبك اوى يا رجاء ليه بتقولى كده"
"يا ستى ما خلاص بقت بتحب جوزها اكتر منى...لما سافرت يدوب بتكلمنى فى اليوم دقيقة ولا اتنين بالعافية وخلاص كده"
"اعذريها دول عرسان وتلاقيهم ناسيين الدنيا بحالها"
"ايوه واهى نسيتنى انا كمان فى الزحمة"
واتصلت سارة فى اللحظة دى
"ازيك ياماما...وحشتينى اوى اوى"
"ازيك يا حبيبتى انتى اللى وحشتينى الدنيا من غيرك مالهاش طعم"
"والله ياماما انا اللى متضايقة علشان مش عارفة اشوفك واقعد معاكى...وحشتينى واتفقت مع ادهم اول مااجى لازم اجى عليكى واقعد فى حضنك كتير"
"تعالى يا حبيبتى...مستنياكى...بس خلى بالك من نفسك وترجعيلى بالسلامة يارب"


الحلقة 16
رجعت سارة من تركيا على بيت مامتها وقعدت عندها يومين وده كان بالاتفاق والرضا بينها وبين ادهم 
وبعد مارجعوا بيتهم وكانت اجازة ادهم طالت اوى ولازم يرجع الصيدلية تانى اتفق مع شريكه انه يشتغل فترة واحدة بس وفعلا اصبحت مواعيد ادهم من 10 صباحا ل6 مساءا
وكانوا فى عايشين فى قمة السعادة لان كل واحد فيهم بيتفنن فى اسعاد التانى...كانت لهم طقوس يومية واسبوعية مش بتتغير وخصوصا رجاء كانت بتقعد مع سارة كل يوم وفى نفس الوقت مش مسببة لهم اى مضايقة وده بسبب عقل سارة وحسن تصرفها... لما حست ان تواجد ادهم ورجاء مع بعض بيسبب مشاكل فبعد رجوعها من السفر وهى قاعدة مع مامتها
"عارفة ياماما انك وحشتينى اوى"
"بجد يا سارة ولا بتقوليلى كده"
"لا والله بجد وحشتينى ومقدرش يعدى يوم عليا من غير مااشوفك وانا عارفة انك مش بتستظرفى ادهم وجالى فكرة حلوة"
"ان جيتى للحق انا فعلا مش برتحاله"
"بصى ياماما انا مش هقولك ادهم كويس ولازم تحبيه مع انه بيحبك بس انتى حرة فى احساسك...ايه رايك ياماما ترجعى من شغلك عليا كل يوم ونقعد مع بعض براحتنا انا وانتى بس ولو تحبى تنزلى قبل ادهم ماييجى براحتك ولو تحبى تقعدى معانا طول اليوم تنورينا"
"لا انزل قبل ماييجى احسن...هو بيخلص شغله امتى"
"بيخلص 6"
"حلو اقعد معاكى من بعد الشغل ولو اخدت اجازة ابقى اجيلك من بدرى...وانتى مش هتيجى"
"لا طبعا اجيلك مرة انا مرة انتى كده المهم نبقى مع بعض"
وكانت الفكرة دى اللى ضمنت لسارة البعد عن المنغصات اللى كانت بتحصل بين رجاء وادهم
اول يوم بعد الاجازة قامت سارة قبل معاد ادهم وحضرت الفطار قبل ماتصحيه
"صباح الخير ياحبيبى"
"حبيبتى انتى صحيتى...يبقى احلى صباح"
"يالا علشان الفطار جاهز"
"حاضر يااحلى حاجة فى حياتى...هدخل الحمام ونفطر مع بعض"
بعد مادخل ادهم الحمام قامت سارة واختارت الطقم اللى هيلبسه ادهم وهو نازل وحضرته على السرير...بعد الفطار اتفاجئ ادهم بالهدوم على السرير
"ايه ده ياسارة"
"من النهاردة انا المسئولة عن كل حاجة تخصك...كل يوم انا هختار الهدوم اللى هتلبسها وهتلاقيها جاهزة بعد مانفطر مع بعض...ألبس لحد مااعمل القهوة علشان نشربها مع بعض"
"بس كده كتير...انا المفروض ادلعك"
"ماانت مدلعنى ومفرحنى ربنا يخليك ليا...يالا ألبس لحد مااعمل القهوة"
"مش مهم القهوة ياسارة ممكن اشربها فى الصيدلية"
"يعنى انت تشربها لوحدك وانا اشربها لوحدى ليه...انا عايزة اعملهالك بايدى"
وبعد مانزل ادهم ووصل الصيدلية اتصل بسارة
"حبيبتى بتعملى ايه"
"ولا حاجة قاعدة استناك"
"ههههه من دلوقتى"
"طبعا انت بتوحشنى بمجرد ماتغيب عن عينى...متتأخرش"
وقضت سارة يومها بين توضيب البيت وتحضير الغدا لحد مارجاء جت عندها الساعة 2 ونزلت 5ونص قبل وصول ادهم
كانت سارة بتستناه وقبل مايفتح الباب او يخبط فتحت هى الباب
"حمدالله ع السلامة ياحبيبى"
"الله يسلمك...انتى كنتى بتفتحى الباب ليه"
"بفتح لك"
"عرفتى منين انى جيت انا مخبطتش"
"حسيت بيك وعرفت صوت رجلك على السلم"
"شكلك بتسرحى بيا"
"مش مصدقنى...بكرة الايام تثبت لك انى بحس بيك من غير مااشوفك"
"ربنا يخليكى ليا...جبت لك الشيكولاته اللى بتحبيها"
"ميرسى ياحبيبى...وانت مجبتش لنفسك"
"ماانتى عارفة مش بحب الشيكولاته..انا جايبها لحبيبتى"
حضرت سارة الغدا وهما بيتغدوا شغلت CD
"بص ياادهم كل يوم واحنا بنتغدى هنسمع الاغنية دى...اغنيتنا انا وانت بس...عايزاك تحفظها لانى بقولك كل كلمة فيها"
وقعدوا يتغدوا على صوت نجاة وهى بتقول
إلا انت ...
فيها ايه الدنيا دية ... إلا انت؟ ... كل غالي يهون عليا ... إلا انت
وابتساماتي وآهاتي منك انت ... واللي حبيته في حياتي هو انت
فيها ايه الدنيا إلا انت؟
طول مانت جنبي روحي وقلبي ... في دنيا تانية ملهاش وجود
وإن غبت عني ... أحس اني لا ليا دنيا ولا وجود
إيه حياتي كلها من غيرك انت ؟... زكرياتي فيها ايه حلو إلا انت؟
إلا انت...
و اللي بسهر له ليلاتي برضه انت... واللي حبيته في حياتي هو انت
فيها ايه الدنيا إلا انت؟
عشت أيامي وأحلامي في حبك ... كل آمالي أعيش العمر جنبك
كل ثانية في عمري بتقولك بحبك ... كل قلبي لك ياريت ليه مكان في قلبك
طول ليلي ونهاري معاك ... يابشوفك يابستناك ... يابدور عليك وألقاك
إلا انت ...
فيها ايه الدنيا دية ... إلا انت؟ ... كل غالي يهون عليا ... إلا انت
وابتساماتي وآهاتي منك انت ... واللي حبيته في حياتي هو انت
فيها ايه الدنيا إلا انت؟
وبعد الغدا بيقعدوا يتفرجوا على التليفزيون او فيلم حلو على الكمبيوتر...واتعلمت سارة لعب البلايستيشن علشان تعرف تلعب مع ادهم...ويوم الخميس لازم بيروحوا السينما ويكون الفيلم باختيار سارة اما الجمعة يوم الاجازة بيروحوا يتغدوا عند ميرفت واخر النهار سارة بتروح لغادة وتقعد معاها وبعدين يتعشوا بره ويرجعوا على البيت...ده كان الروتين اليومى اللى استمر 3شهور مش بيتغير لحد مااصبح بيحصل اتوماتيك بدون اتفاق او ترتيب... وكانوا فى منتهى السعادة
فى يوم وسارة عند مامتها كانت تعبانة طول اليوم وكل ماتقوم تروح تقعد تانى لانها مكنتش قادرة تقف...واتصلت بادهم علشان ييجى ياخدها...ومقدرتش تقوم معاه...قلق عليها واتصل بالدكتور
واول ما كشف عليها قال لهم على الخبر السعيد
ان سارة حامل...كان ادهم هيطير من الفرحة واتصل بمامته يفرحها وبعدين بباباه وكانوا كلهم سعداء بالخبر حتى رجاء كانت طايرة من الفرحة...وبعد مااخدت سارة دواء للدوخة وقامت علشان تروح وقفت رجاء وقالت 
"انتى رايحة فين"
"مروحة البيت"
"لا مينفعش والشهور اللى جاية كلها تعب انتى خليكى قاعدة عندى على الاقل فى الشهور الاولانية ولو كنتى لسه تعبانة اقعدى لحد الولادة"

الحلقة 17
بص ادهم لسارة وقالها
"انتى فعلا تعبانة لدرجة انك مش قادرة تقومى معايا"
"انا تعبانة بس ممكن اقوم"
"لا ياحبيبتى خليكى ارتاحى انتى عند ماما ووقت ما تحسى انك قادرة ترجعى قوليلى"
"وانت هتعمل ايه"
"مش عارف هروح البيت او عند ماما"
كانت رجاء ساكتة لما اتطمنت ان سارة هتقعد عندها فمتدخلتش فى الكلام
قام ادهم راح البيت بعد ماقعد مع سارة واتغدى معاها عند رجاء

اول ما دخل البيت كان حاسس بالغربة وسارة مش فى البيت فتح التليفزيون وفضل يقلب فى القنوات بملل وفراغ رهيب واتصل بسارة
"حبيبتى بتعملى ايه"
"ابدا ولا حاجة ..وانت بتعمل ايه"
"وحيد وزهقان من غيرك ومش عارف اقعد فى البيت..شكلى هروح لماما"
"لا استنى نص ساعة واكلمك تانى اقولك حاجة"
وقفلت سارة التليفون مع ادهم واخترعت حجة لرجاء انها اتعودت على بيتها وعايزة ترجع وهتكون هناك مرتاحة اكتر...اعترضت رجاء بس سارة قدرت تقنعها انها كويسة ومش تعبانة وبعد اقل من نص ساعة كانت سارة بتفتح الباب واتفاجئ بيها احلى مفاجئة
"سارة انتى جيتى ازاى...انتى تعبانة"
"لا ياحبيبى انا كويسة..انا ابقى تعبانة وانا بعيدة عنك.. وبعدين انت ناسى ان بكرة الخميس عايز تضيع عليا خروجة السينما ولا ايه"

"هههههه وانا اقدر ... اقولك حاجة انا مكنتش عارف هنام ازاى وانتى مش جنبى"
عدت الايام وكل مابيعدى يوم سارة بتتعب اكتر بس بتدارى انها تعبانة علشان رجاء متاخدهاش عندها فى البيت وتسيب ادهم ... وكانت بتدارى على ادهم علشان مايتغيرش اى حاجة فى روتين حياتهم اليومى وفاتت الشهور ولما وصلت للشهر السابع كانت بتعانى من الضغط العالى وكانت دى مشكلتها مع الحمل بس الدكتور كان دايما بيتابعها وادهم كان بيقيس لها الضغط كل يوم وكانت ماشية على العلاج اللى يظبط لها الضغط

كانت غادة بتزور سارة كتير علشان تساعدها وتقعد معاها وهى تعبانة ده غير ان رجاء عندها كل يوم...ومكنش فيه اى حاجة بتغيرها مهما كانت تعبانة من تحضير الفطار لادهم لتحضير هدومه والقهوة وكل حاجة اتعودت تعملها لادهم...واغنيتهم "الا انت" كانوا مبيتغدوش فى البيت من غيرها...وحتى انها كانت كل يوم بتفتح الباب قبل ما يخبط كعادتها لما بتحس بيه وجه اليوم الموعود
وكعادة كل الولادات صرخت سارة صرخة مدوية الفجر وهما نايمين وكان المغص شديد وده طبيعى لانها فى نص التاسع اتصل ادهم برجاء وراحوا على المستشفى بعد ماكلموا الدكتور
بعد الكشف عليها قالهم الدكتور
"احنا مضطرين للولادة القيصرية لان الجنين مش فى الوضع الطبيعى"
رجاء"قيصرية ...ياحبيبتى يابنتى"
الدكتور"متقلقيش يا حاجة دى بقت حاجة عادية انا بعملها فى اليوم 3 او 4 مرات"
ودخلوا رجاء وادهم لسارة ولما عرفت انها هتولد قيصرى دمعت
"انا خايفة ياماما...انا خايفة ياادهم"
ادهم"متخافيش الدكتور لسه قايل انها بسيطة اسألى ماما"
رجاء"اه والله ياسارة ...متخافيش ياحبيبتى"

وجت الممرضة وحضرت سارة للعمليات وكانت سارة خايفة وبتتوجع فى نفس الوقت وفضلت ماسكة ايد ادهم من ناحية وايد مامتها بايدها التانية وماسبتهومش الا وهى على باب العمليات
كان النهار طلع ووصلت سوسن وغادة وميرفت المستشفى وسارة فى العمليات...كانت رجاء قاعدة مش بتعمل حاجة غير انها بتقرا قران وبتدعى ربنا يقوم سارة بالسلامة...وادهم كان متلخبط خالص ورايح جاى فى المستشفى ويدعى ربنا ان سارة تقوم بالسلامة
وسمعوا صوت النونو اخدت ميرفت ادهم فى حضنها 
"مبروك ياابنى...الف مبروك"
وخرجت الممرضة من العمليات بالبيبى 
"مبروك يا جماعة جالكم امورة صغيرة"
خدتها ميرفت وهى فرحانة وجريت عليها غادة وشالت البيبى
"شوف ياادهم حتة من سارة ماشاءالله ربنا يخليهالكوا"
"ورينى ياغادة"
وشالها ادهم ورغم انها كانت لسه مش باين لها ملامح الا انها فعلا كانت تشبه سارة ولما شاف ادهم رجاء متحركتش من مكانها
"شوفى ياطنط...سارة الصغيرة اهى"
"حلوة...انت اطمنت على بنتك...انا عايزة اطمن على بنتى"
وفات مايقرب من ساعة وهما فى قلق لان محدش خرج من العمليات من بعد ماخرجوا البيبى
خرجت سارة من العمليات للاوضة وكانت لسه فى البنج بس الدكتور طمنهم انها بخير وفعلا ساعة وفاقت وارتاحت رجاء بعد مااتطمنت على سارة وادهم كمان وبدأوا يفكروا فى اسم المولودة
وكان الكل بيقترح وبعدين قالت سارة
"انا عايزة اسميها ذكرى...ادهم متقولش لأ"
"واقول لأ ليه...هو انا حاسس انه اسم حزين بس انتى عايزة كده خلاص مقدرش اقولك لأ"
وكان الكل فرحان بذكرى وعملوا لها احلى سبوع وحضر فتحى وصمم انه يدبح عجل فى سبوع ذكرى ويعمل ليلة ويجيب منشدين وجاب طباخين يعملوا فتة للناس اللى فى الشارع وده كان فى بيت ادهم وسارة لان سارة قالت انها عايزة تطلع على بيتها وراحت رجاء معاها وكانت ميرفت وسوسن وغادة بيزوروهم كل يوم
ولما بدأت سارة تتحسن وتقدر تدير بيتها زى الاول روحت رجاء
ورجعت سارة وادهم لكل السعادة اللى عاشوها من ساعة مااتجوزوا
حتى فى يوم وهما بيشربوا قهوة بعد الفطار
"سارة انا عايز اعترفلك بحاجة"
"اعترف ياادهم ...ربنا يستر"
"انا كنت فاكر بعد ماتولدى هتنسينى وتهتمى بذكرى بس"
"انا مقدرش انسى حبيبى...انت تقدر تنسانى"
"انا مبقدرش اتاخر عليكى ساعة لانك بتوحشينى...تقولى انساكى"
"يبقى متفقين..انا مش ممكن انشغل عنك لا بذكرى ولا بكل العيال اللى هنخلفهم بعد كده"
"ههههه خلاص اما نشوف بعد البيبى التانى والتالت هتعملى ايه"
"هنشوف ياادهم"
وكان فتحى بيزورهم كل شهر تقريبا وبعد 6 شهور من ولادة ذكرى اتصل ادهم بسارة كعادته بعد مابيوصل الشغل... بس المرة دى مش علشان يقولها وحشتينى زى كل يوم
"سارة انا هسافر الشرقية دلوقتى"
"ليه ياادهم فيه ايه؟"
"بابا تعبان مراته اتصلت بيا وقالت انه تعب وراح المستشفى وحالته صعبة اوى...انا هسافر دلوقتى خدى ذكرى وروحى لمامتك علشان انا مش عارف هرجع امتى"
"حاضر ياحبيبى خلى بالك من نفسك"
ونفذت سارة كلام ادهم واتصل طمنها لما وصل... وبعد العصر اتصل بيها تانى
"سارة بابا هيعمل عملية فى القلب بكرة الصبح وعايز يشوف ذكرى انا اتصلت بماما وهى جاية دلوقتى تيجى معاها؟؟"
"اه طبعا انا جاية"
"خلاص انا اتصلت بسواق معرفة هيعدى على ماما وبعدين هييجى ياخدك من البيت لحد عندى فى المستشفى"
واستعدت سارة وفضلت رجاء تعترض
"هو عند ابوه ياخدك انتى ليه..انتى مالك"
"ازاى ياماما مش حمايا وتعبان وكمان ذكرى مش تبقى حفيدته وهو عايز يشوفها افرضى لاقدر الله حصل له حاجة اشيل الذنب"
وسلمت سارة على مامتها ونزلت لما العربية وصلت

رن تليفون ادهم وهو فى المستشفى
"الو ..ا\ادهم...انا من مستشفى الشفاء فيه جماعة عملوا حادثة على طريق الشرقية...ياريت تيجى حالا"
اتصدم ادهم صدمة كبيرة واخد عنوان المستشفى وطار على هناك وهو هيموت من القلق...ياترى حادثة ايه وازاى؟؟ياترى حد حصله حاجة؟؟ كلهم بيحبهم مامته ومراته وبنته طول الطريق وهو بيقول 
"يارب استر...يارب نجيهم"
وصل للمستشفى واول ما دخل الاستقبال
"لو سمحت فى حد اتصل بيا من هنا وقالى ان اسرتى عملوا حادثة"
"اه الحادثة اللى لسه جاية ...اطلع الدور التانى"
طلع ادهم وهو بيجرى وبينط السلالم...شاف ممرضة شايلة ذكرى وبتحاول تسكتها من كتر العياط...جرى عليها وشالها
"لو سمحتى دى بنتى...هى كويسة...فين اللى كانوا معاها"
"الطفلة كويسة ومفيهاش حاجة البقاءلله فى السواق وواحدة من الستات... والست التانية فى العمليات"
اول ما سمع ادهم كلمة البقاء لله كان هيموت من القلق والحزن
"مين فيهم اللى توفت ومين اللى فى العمليات"
"اللى توفت...الشابة الصغيرة...شد حيلك"

الحلقة 18
وقف ادهم مش مصدق اللى سمعه من الممرضة لحظات وكانه بيستوعب اللى سمعه وبعدين بص لذكرى وقعد يعيط زى الاطفال ويمكن اكتر كمان...مش مصدق انه مش هيشوف سارة تانى... سارة خلاص مش موجودة... وذكرى بقت يتيمة من قبل حتى ماتقول كلمة ماما...بس فى عز انهياره منساش يسأل عن مامته
"طيب واللى معاها فى الحادثة فين"
"فى العمليات بس معندهاش حاجة خطيرة مجرد جروح فى اكتر من مكان وبتتخيط لانها فديت الطفلة اللى كانت معاها والقزاز كله جه فيها هى"
كان ادهم مش فاهم الحادثة حصلت ازاى ومكنش قادر يسأل ولا يفكر لانه افتكر حاجة تانية مهمة... رجاء متعرفش بالحادثة هيقولها ازاى؟؟ لا مستحيل يقدر يقولها ان سارة ماتت
اتصل ببيت سوسن ردت غادة
"ازيك ياادهم...هما سارة وطنط ميرفت لسه موصلوش عندك"
"غادة فين ماما"
"مالك ياادهم فيه ايه؟"
"مفيش بس هاتى ماما بسرعة"
وجت سوسن ترد على ادهم
"مالك ياادهم"
"طنط لو سمحتى هاتى طنط رجاء وتعالى اصل سارة وماما عملوا حادثة بسيطة وانا رايح لهم اهو"
سوسن وهى بتصرخ"حد حصل له حاجة"
رد وهو بيكتم دموعه"انا لسه موصلتلهمش..متتاخريش عليا"
وقفل معاها بعد ماوصفلها عنوان المستشفى واسمها

وصلت سوسن وجوزها وغادة ورجاء للمستشفى... كانوا قلقانين لمجرد ان سارة تكون تعبانة هى او ذكرى... لما وصلوا كانت ميرفت فى غرفة عادية بعد خروجها من العمليات وادهم معاها وشايل ذكرى اللى مكنتش بتبطل عياط..هى وادهم
لما دخلوا الاوضة ولقوا ميرفت بس على السرير 
رجاء"فين سارة"
سوسن"فين سارة"
وغادة واقفة ساكتة وعيونها دمعت قبل ما تسمع رد ادهم
ادهم حاول يتكلم ولكن دموعه ...مكنتش دموع صامتة...كانت بكاء عالى...وكان ده رد فهمه الكل
رجاء صرخت"بنتى فين... محدش يقولى جرالها حاجة"
وطلعت تجرى ناحية اوضة الممرضات وكانت غادة وراها وسوسن على باب اوضة ميرفت
"بنتى فين"
"بنتك مين يا حاجة"
"بنتى اللى كانت فى الحادثة مع اللى فى الاوضة اللى هناك دى"
"اه...شدى حيلك... الله يرحمها ويصبرك"
وقعت غادة من طولها واغمى عليها...جريت عليها سوسن وهى بتصوت... اما رجاء كانت بتصرخ بهيستيريا خلت كل ادوار المستشفى اتجمعت تشوف مصدر الصوت ده ايه
كانت فى حالة غير طبيعية بتصرخ وبتلطم"بنتى...بنتى"
وجريت على ادهم وهجمت عليه عايزة تضربه وتخنقه وهى بتقول
"انت اللى موَت بنتى...انت اللى قتلتها"
واتجمع موظفين المستشفى وخلصوه من ايدها بعد ما شدت منه ذكرى واخدتها فى حضنها وهى بتعيط وتقول
"يا حبيبتى يا بنتى...خلاص اخدك منى...موَتك وحرمنى منك"
كان ادهم مقدر احساسها بس هو كمان كان مصدوم صدمة كبيرة
بعد مافاقت غادة كانت بتعيط بهيستيريا وكانت سوسن بتحاول تتماسك علشان اختها وبنتها

تانى يوم فى جنازة سارة كان ادهم واقف ياخد العزا ودموعه الصامته مش بتتوقف مهما حاول يكتمها... وبعد الجنازة راح يطمن على باباه بعد العملية ورجع على المستشفى اخد مامته ورجعها البيت بعد ما اتفق مع واحدة من البلد انها تيجى تقيم معاها لخدمتها
اما رجاء من وهى فى الجنازة وبعد مارجعت البيت وهى ساكتة مش بتنطق ولا بترد كل اللى بتعمله انها ماسكة فى ذكرى ومش بتسيبها من ايدها...بتقوم تغيرلها وبتقوم تحضر لها الرضعة وترجع تقعد تانى وهى برضه ماسكة فيها
غادة منهارة انهيار تام من حزنها على توأم روحها سارة كانت اختها وصاحبتها وكل دنيتها
بعد العزا راح ادهم على بيت رجاء علشان يطمن على ذكرى وعلشان يواسى رجاء كمان مع ان صدمته كبيرة ومحتاج اللى يواسيه
اول ما رجاء شافته داخل من الباب... وكان البيت مليان ستات
"انت جاى هنا ليه"
وقف ادهم وهو مش مصدق ان رجاء بتوجهله الكلام ده هو استحملها امبارح وقت سمعها الخبر لانه عذرها انما النهاردة وقدام الناس بتحرجه
"أ..أ..انا جاى اشوف بنتى"
"بنتك مين...ملكش بنات عندى"
"ياطنط انتى بتقولى ايه...ذكرى تبقى بنتى"
"انسى بنتك دى خالص"
"انسى ازاى...انتى بتقولى ايه"
"انت مش حرمتنى من بنتى...انا لازم احرمك من بنتك علشان تحس بالنار اللى قايدة جوايا...انت السبب فى موتها كانت قاعدة فى امان انت اللى قلتلها تعالى...ياريتك انت اللى مت ولا روحت فى داهية...يا خسارتك يابنتى ...يا خسارة شبابك...ياللى مالحقتى تتهنى ولا حتى سمعتى كلمة ماما من بنتك...امشى اطلع بره واوعى تيجى هنا تانى"
كان كلام رجاء زى ما بيقتلها بيقتل ادهم كمان... حاولت سوسن تهدى اختها بس ولا قدرت لان كلامها كمان اثر فيها وقعدت تعيط
واخدت ادهم بره الباب
"معلش ياادهم...رجاء محروقة على بنتها وهى معذورة"
"ياطنط انتى متعرفيش انا حزنى على سارة قد ايه"
"عارفة يابنى والله ربنا يصبرك"
"طردتنى ومخلتنيش حتى ألمس بنتى او ابوسها...انا حتى ملحقتش اشوفها"
"معلش ياادهم استنى انت بس متجيش كام يوم لحد ما رجاء تهدا وابقى تعالى شوف ذكرى براحتك"
"اشوفها يعنى ايه؟هى ذكرى هتقعد هنا"
"اومال هتروح فين...البنت لسه صغيرة ومحتاجة رعاية"
"ماشى مقلتش حاجة تبقى بينى وبين طنط رجاء وبالنسبة لمين يراعيها ماما لما تشد حيلها وكمان جبنا واحدة من البلد هتقعد على طول...يعنى فيه 2ستات يراعوها مش واحدة"
"معلش لسه بدرى على الكلام ده...انا هبقى اكلم رجاء بس مش دلوقتى خالص لما تتعايش مع اللى حصل لانها لسه مصدومة"

كان كل يوم بيعدى غادة بتحاول تتماسك اكتر وكانت بتروح لخالتها كتير علشان ذكرى... وبدأت رجاء تصدق اللى حصل وتتعايش معاه... وكانت بتهتم بذكرى كل الاهتمام والرعاية والحب والحنان
فتحى بعد العملية بفترة اتحسن وخرج من المستشفى وبدأ يرجع لحياته الطبيعية
ميرفت بدأت تتحسن ورجعت الزيارات بينها وبين سوسن زى الاول وكان كل الكلام بيتركز على ذكرى وان ادهم مش عارف يعيش من غير مراته وبنته اللى فقدهم فى لحظة
ادهم كان فاقد اى احساس بالحياة وكان يدوب بيروح شغله على امل ان ذكرى ترجع له او تعيش معاه يومين فى الاسبوع وعند رجاء باقى الايام... وكان يدوب عايش على الصور اللى بتصورها غادة بالموبايل لذكرى وده طبعا من غير ما رجاء تحس
وكل ماتحاول سوسن مع اختها انها تسمح لادهم يشوف بنته
"ابدا مش هيشوفها...زى ماحرمنى من بنتى لازم احرمه من بنته... انا مبظلموش..العين بالعين والسن بالسن والبادى اظلم... وهو اللى قتل بنتى"

الحلقة 19
عدت 6 شهور من بعد الحادثة ومفيش حاجة اتغيرت ابدا
رجاء مصرة على موقفها من ان ادهم ميشفش ذكرى
ميرفت وسوسن علاقتهم مازالت قوية
غادة كانت دايما بتطمن ادهم على ذكرى وتجيبله صور ليها على الموبيل وتحكيله كل حاجة عنها بكل التفاصيل...امتى اول مرة بدأت تحبى...واول يوم قالت ماما..لرجاء.. واول سنة طلعتها...كل التفاصيل البسيطة اللى كان ادهم عايش على سماعها
كان بيسمع اخبار ذكرى بدموعه وكان اى صورة ياخدها من غادة لذكرى كان بيركبها على صور ليه مع سارة
كانت عنده صور كتير ليه ولسارة ولذكرى مع بعض...مش حقيقية

يوم رن تليفون البيت عند سوسن...وردت سوسن
"شفتى يا سوسن...البيه هيتجوز"
"مين يا رجاء"
"المجرم اللى قتل بنتى...انا شايفة الشقة مفتوحة... شايفة فرش بنتى فى البلكونة...انا هموت ياختى من الحرقة...ولا على باله ورايح يتجوز على حاجة بنتى"
كانت بتعيط بصوت يقطع القلب...مقدرتش سوسن تمسك نفسها وعيطت معاها لما افتكرت سارة
"اهدى يا رجاء...مش معقول اكيد فيه سوء تفاهم...ميرفت كانت عندى امبارح ومجبتش سيرة جواز تانى لادهم خالص"
وفجأة سكتت رجاء من العياط واتقلب صوتها
"كانت عندك...انتى بتدخليها بيتك"
"اه يا رجاء... محدش قتل سارة...سارة ماتت قضاء وقدر...واوعى تكونى فاكرة ادهم عارف يعيش...ادهم بقى واحد تانى وانتى كملتى عليه لما حرمتيه من ذكرى...ده بقى عامل زى الراجل العجوز من كتر الهم اللى شايله"
"وايه كمان يا ست سوسن يااااااه ده انتى شايلة منى اوى... عموما خليكى كده اتفقى مع اعدائى عليا...حسبى الله ونعم الوكيل"
وقفلت السكة فى وشها...رجاء مش غريب عليها سوء الظن والتسرع بس هى كده زودتها اوى سواء معاها او مع الشاب الغلبان اللى اتحرم من مراته حبيبته وبنته كمان...ادهم كان صعبان عليها اوى وخصوصا ان ميرفت دايما بتحكيلها عن حاله
بس ياترى كلام رجاء صح؟ ماهو اكيد مفيش دخان من غير نار معقول يكون ادهم هيتجوز..ليه لأ..ماهو حقه برضه
"وانا هتعب دماغى فى التفكير ليه...اتصل بميرفت واسألها"

قبلها بيوم
"ياادهم انت هتفضل كده يابنى...حالك مش عاجبنى"
"مالى ياماما...ماانا عايش اهو"
"ربنا يخليك يا حبيبى بس انت مش عايش حياتك طبيعى"
"وتفتكرى اللى انا فيه ده طبيعى"
"ياادهم...انت مؤمن بقضاءالله وقدره ومحدش يقدر يعترض"
"اللهم لا اعتراض...موت سارة وخلاص رضيت بيه انما حرمانى من بنتى ده مش قضاء ربنا"
"بص ياادهم حماتك كانت علاقتها ببنتها مش طبيعية فطبيعى انها تتمسك بحفيدتها كده...وادينا بنحاول تبقى البنت بينكم بالتراضى"
"يارب "
"الشقة بقى لها كتير مقفولة ومينفعش كده...لازم حد ينضفها"
"انا مش هقدر ادخلها وسارة مش فيها"
"خلاص هروح بكرة انا وام اسماعيل تنضفها وتهويها ونيجى اخر النهار"
"ماشى ياماما اللى تشوفيه"

اتصلت سوسن بميرفت...التليفون رن كتير ومحدش رد... قفلت سوسن وقامت تلبس وتروح لاختها
"ماما رايحة فين"
"رايحة لخالتك"
"دلوقتى ..بابا على وصول وده وقت غدا"
"لما ييجى ابوكى غديه انتى"
"مالك ياماما...انتى متغيرة كده ليه"
"خالتك حرقت دمى...وانا رايحة اتفاهم معاها"

راحت سوسن لرجاء...من اول ما دخلت وقعدت ورجاء بتفتعل شغل فى البيت...دخلت تنشر...تغسل مواعين
"ايه يارجاء انتى مش هتقعدى معايا"
"مش فاضية بخلص اللى ورايا قبل ما ذكرى تصحى"
"ماتصحى ماانا قاعدة معاكى اهو...تعالى اقعدى معايا عايزاكى"
وراحت رجاء قعدت مع سوسن
"انتى بتدعى عليا يارجاء..وزعلانة من ايه مش عارفة؟"
"هنعيد الكلام تانى...انتى مصاحبة اعدائى وبتدافعى عنهم كمان ولا كأن حاجة حصلت"
"يارجاء مينفعش تقولى اعدائك...ادهم بيقى ابو ذكرى وحرام عليكى تحرميهم من بعض...لو بتحبيها"
"لو بحبها...ماهو انتى لو جربتى حرقة قلبى على بنتى مكنتيش قلتى كده"
"بعد الشر...ليه كده"
"شفتى انتى مستحملتيش كلمة على بنتك...انا بقى بنتى راحت منى بسبب الزفت ده اللى بتدافعى عنه"
"ولما ذكرى تسألك عن ابوها"
"هقولها امك وابوكى ماتوا"
وعيطت ذكرى
"خليكى يا رجاء انا هقوم اجيبها"
"لالالا... انا هقوملها خليكى انتى هنا"
ودخلت رجاء وشالت ذكرى ودخلت سوسن وراها
"انتى بتكلمينى كده ليه"
"كده انا كده وطريقتى كده"
"انتى جبتى القسوة دى كلها منين"
"منك"
"منى انا؟"
"ايوه انتى نسيتى سارة اللى كنتى بتقولى عليها بنتك... ومعاملتك مع اعدائى مش مطمنانى... انا خايفة منك"
الكلام كان مؤلم اوى لسوسن
"خايفة منى انا...خايفة من اختك"
"انا شفت بنتك المرة اللى فاتت وهى بتعلم ذكرى تقول بابا...ولما شافتنى غيرت الكلام... مش بعيد تكونوا بتعملوا خطة عليا"
"خطة...هو احنا عصابة"
"ايوه انتوا بتتفقوا وتخططوا علشان تاخدوا بنتى"
"رجاء يا حبيبتى...انتى اعصابك تعبانة شوية... تعالى نروح مع بعض للدكتور علشان نطمن"
"دكتور ايه...ماانا كويسة اهو"
"دكتور نفسى"
"ااااه دى الخطة الجديدة عايزين تطلعونى مجنونة علشان تخطفوا بنتى...انا مش عايزة اعرف حد..محدش ييجى عندى"
"انتى بتطردينى يارجاء"
"ايوه ...اوعى تقربى منى ولا من بنتى... امشى ياسوسن واعتبرى اختك ماتت مع بنتها"
نزلت سوسن بدموع عنيها وهى مش عارفة بتعيط من اختها ولا عليها.

الحلقة 20
لما نزلت سوسن وهى بتعيط من كلام اختها مقدرتش توقف تاكسى وتروح على طول قالت تمشى شوية لحد ما تهدا وبعدين تروح
وهى ماشية تحت بيت سارة...رفعت راسها للبلكونة وهى بتقول
"ربنا يرحمك ياحبيبتى ويصبرنا كلنا على فراقك"
ولسه هتمشى شافتها ميرفت وام اسماعيل وهما خارجين من العمارة
"سوسن...يا سوسن"
"ميرفت انتى هنا"
"اه...مالك انتى كنتى بتعيطى"
"كنت عند رجاء وزعلتنى اوى"
"انا مش عارفة انتى مستحملاها ازاى..تعالى روحى معانا وابقى احكيلى فى البيت"
ركبوا تاكسى وطلعت سوسن مع ميرفت بيتها
"احكى مالك ياسوسن"
"رجاء طردتنى وبتتهمنى انى بعمل خطة عليها علشان تاخدوا منها ذكرى...كانت مش طبيعية ولما قلتلها نروح لدكتور نفسى قالت انى عايزة اطلعها مجنونة علشان تاخدوا ذكرى"
"انا عارفة انها اختك بس هى ظالمة اوى...ظلمت ابنى وحرمته من انه حتى يشوف بنته..وانا مش عايزة اقولك انى هموت واشوف ذكرى ومع ذلك مش بتكلم ولا بقول لان ابنى مش ناقص كفاية حاله المقلوب...ومتزعليش منى مش معقول حياته هتقف كده احنا كلنا كنا بنحب سارة بس خلاص نصيبها ونصيبنا كده...انا عايزاه يبدأ حياة جديدة..."
قاطعتها سوسن
"هو ادهم هيتجوز صحيح"
"مين قال كده"
"ماهى رجاء لما شافت الشقة مفتوحة اتصلت بيا وقالت انه هيتجوز واتصلت بيكى محدش رد"
"احنا كنا بننضف الشقة...وبينى وبينك انا فعلا عايزة افتح مع ادهم موضوع الجواز ...بس مش عارفة افاتحه فيه ازاى"
"طبعا حقه... بس هتبقى صعبة اوى على رجاء.. ربنا يصبرك يا رجاء يارب"
"انتى بتدافعى عنها بعد اللى عملته معاكى"
"رجاء طول عمرها وهى حظها قليل وظروفها صعبة...جوزها مات بدرى وكانت سارة صغيرة...مرضيتش تتجوز علشان بنتها ...بنتها ماتت فى عز شبابها...بجد انا عذراها فى اللى هى فيه وفى نفس الوقت زعلانة من اللى قالته...هسيبها كام يوم ولو متصلتش هتصل انا بيها...دى اختى الوحيدة وماليش غيرها ولازم اتحملها فى كل الظروف"
"ربنا يهديها"
"يارب...هقوم انا وابقى تعالى"

كانت ميرفت اتأكدت ان رجاء مش هتفرط فى ذكرى بعد فشل محاولات سوسن انهم يشوفوا البنت وهى قاعدة مع ادهم
"انا عايزة اتكلم معاك ياادهم فى موضوع مهم"
"اتكلمى ياماما...خير"
"لازم تغير حياتك شوية ومتستسلمش للحزن كده"
"اعمل ايه طيب"
"انت لازم تفكر تتجوز"
"اتجوز؟؟!!"
"ايوه ياادهم انت مش اول واحد مراته تموت ويتجوز غيرها...مش نهاية العالم والحياة لازم تستمر"
"بس سارة مكنتش مراتى بس...دى كانت كل حياتى"
"ياحبيبى انا مش بقول انساها ولا اكرهها...سارة خلاص كل اللى تقدر تعملهولها تدعى لها او تتصدق على روحها...انما تحرم نفسك من الحياة ده ميرضيش حد"
"مش عارف هقدر اعيش مع واحدة غيرها ازاى"
"فكر كويس... بس بعقلك ياادهم مش بقلبك"

كانت سوسن كل يوم بتتمنى ان رجاء تتصل بيها ومش مهم تعتذر لها المهم انها تحس انها ظلمتها وغلطت فيها... سوسن عايزة تتصل باختها ومش قادرة لانها جرحتها اوى... فات اسبوع ومفيش اى اتصال ولا مكالمة بين سوسن ورجاء وكانت غادة عارفة ان مامتها متقدرش على خصام اختها
"ماما انتى مش هتكلمى خالتو"
"بعد اللى قالته مش قادرة ابدأ انا...نفسى هى اللى تتكلم"
"طيب ايه رأيك اتصل بيها انا...يعنى كانى بسأل عادى ونشوف هتتكلم ازاى"
"طيب قومى كلميها"
اتصلت غادة على البيت محدش رد...الموبايل مقفول
"ايه القلق ده ياغادة...انا قلقت"
"يمكن نزلت تجيب اى حاجة وممكن يكون تليفونها فاصل ولا هى فى حتة مفيهاش شبكة"
"ربنا يستر..شوية كده ونجرب تانى"
فات ساعة وجربوا تانى وكانت نفس النتيجة...ساعة كمان ونفس الحكاية بتتكرر
"انا قلقت اوى ياغادة...ماهى لو مش عايزة ترد علينا كان تليفونها رن وقفلت لما شافت الرقم... طيب وتليفون البيت مبتردش ليه"
"يمكن ياماما يكون عطلان ولا حاجة"
"التليفون والموبايل؟؟ لا انا هقوم اروح لها"
"احنا الساعة11 بالليل"
"والنبى لو الفجر ...انا عايزة اطمن على اختى وعلى ذكرى كمان"
قامت سوسن لبست بسرعة وكان جوزها لسه مجاش اتصلت بيه يروح معاها..وغادة كمان راحت معاها
وصلوا للعمارة وبصوا من الشارع على الشقة كان البيت كله مضلم...طلعوا يخبطوا على الباب... محدش بيفتح ...القلق زاد سوسن بقت تخبط وتنادى
"يارجاء...افتحى...رجاء"
اكيد محدش موجود لان مسمعوش اى صوت لذكرى...خبطت سوسن على الشقة اللى جنب رجاء...ام سعيد تعرف سوسن
"ازيك ياام سعيد...مشفتيش رجاء وذكرى"
"تعالى ياسوسن اتفضلى"
"لا معلش...رجاء فين؟"
"ده انا اللى عايزة اسألك هى راحت فين"
"ليه هى بقالها كتير مش باينة"
"انا سمعت صوت دوشة ودق فى الباب اول امبارح...طلعت لقيت ناس معرفهمش بيدقوا فى الباب...لما سألتهم انتوا مين وبتعملوا ايه؟ قالوا احنا اشترينا الشقة من الست رجاء وبنظبط حاجات فى الباب"
"يعنى رجاء باعت الشقة ومشيت...راحت فين هى والبنت...اعمل ايه يارب...ادور عليها فين؟"


الحلقة 21
ايام وشهور عدت وسوسن بتدور على رجاء وذكرى ...اتصلت بكل الاقارب اللى من بعيد ومن قريب يمكن تكون رجاء عندهم ومفيش فايدة...راحت الشغل عرفت ان رجاء استقالت ومحدش من صحابها يعرف لها تليفون ولا عنوان
ادهم كان بيدور فى كل اتجاه ...سأل فى كل الموانى والمطارات عن طريق معارفه ومعارف باباه وخاف تكون رجاء خدت البنت وهربت بره مصر...بس للاسف موصلش لاى نتيجة... وعرف انه فقد بنته للابد زى مافقد مراته حبيبته...ومع مرور الوقت بدأ الامل يضعف انه يلاقيها
سوسن حالتها النفسية كانت وحشة اوى بعد اختفاء رجاء... لان رجاء اختفت وهى شاكة او متأكدة ان سوسن ضدها...ومتعرفش هى بتحبها قد ايه وخايفة عليها هى وذكرى
وبدأ الامل ان سوسن تلاقى اختها يضعف بمرور الوقت

كانت ميرفت قاعدة مع ادهم بعد حوالى 3شهور من اختفاء رجاء بذكرى
"معلش ياادهم انا عارفة انك مريت بظروف صعبة اوى... لازم بقى تبدأ حياتك من جديد وتكون اسرة وتستقر"
"تفتكرى هقدر"
"لازم تقدر...سارة خلاص الله يرحمها..ذكرى دورت عليها ومقصرتش...تعمل ايه؟؟هتفضل عمرك كله كده عايش فى ماضى سعيد ومستقبل ياعالم هيحصل فيه ايه"
"قصدك ممكن ملاقيش بنتى"
"الله اعلم يابنى... ربنا قادر يردهالك"
"يارب يا ماما"
"خلاص اشوفلك عروسة ولا تشوف انت"
"انا مش هشوف ولا هعرف اشوف اى واحدة....شوفى انتى اى واحدة وخلاص مش هتفرق"
"عايزها من هنا ولا من البلد"
"اللى تشوفيه مش هتفرق معايا خالص"
"هشوف كده وافكر فى واحدة نكون نعرفها وتناسبك...بقولك ايه؟ايه رأيك فى غادة"
"غادة!!!!... اخت سارة"
"اه غادة بنت خالة سارة مش اختها...فيه فرق"
"ايه الفرق ماانتى عارفة هى كانت بتحب سارة قد ايه؟معتقدش هتوافق"
"ماهو علشان بتحب سارة انا فكرت فى غادة...بص ياادهم عندنا فى البلد لما كانت واحدة بتموت ومعاها عيال وليها اخت بنت كان جوز الاخت بيتجوز البنت علشان تبقى ام لولاده...وحصلت كتير والناس عاشوا"
"ام لولاده...يمكن لو كانت ذكرى معايا كنت وافقتك على كلامك"
"ذكرى مسيرها ترجع لحضنك ان شاءالله...ها قلت ايه؟افاتحهم فى الموضوع"
"مش عارف ياماما...انا عمرى مافكرت فى غادة كزوجة"
"يعنى بتكرهها...او مش هتقدر تعيش معاها"
"لا غادة كويسة ومؤدبة وحلوة ..انا اللى مبصيتلهاش كزوجة قبل كده"
"يعنى اكلمهم ولا استنى"
"كلميهم وشوفى رأيها...مع انى عارف انها عمرها مافكرت فيا غير اخ...كلميهم وانتى هتعرفى ان كلامى صح"

فى نفس اليوم كانت ميرفت قاعدة على نار عايزة تفتح الموضوع مع سوسن باسرع وقت...وفكرت لو راحت لها مش هتعرف تكلمها لوحدها علشان غادة بتبقى فى البيت فاتصلت بيها وفى اخر المكالمة
"تعالى اقعدى معايا النهاردة شوية عايزاكى"

لما وصلت سوسن عند ميرفت وبعد ماقعدوا واتكلموا فى موضوعات عامة
"كنتى عايزانى فى ايه ياميرفت"
"بصى انتى عارفة انى بعتبرك زى اختى والموضوع اللى هكلمك فيه مهما كان رده انا مش عايزة يغير اللى بيننا"
"قولى ياميرفت ...انا دلوقتى ماليش غيرك بعد رجاء مااختفت"
"انا كنت قلت لك قبل كده انى عايزة ادهم يتجوز"
"ايوه...وانا قلت لك حقه...انتى فاكرة جواز ادهم هيزعلنى...لا والله بالعكس ادهم بحبه زى مايكون ابنى واتمنى له الخير والسعادة"
"طيب لو قلت لك انى عايزة غادة لادهم"
اتفاجئت سوسن مفاجئة كبيرة....كان كلام ميرفت مش متوقع تماما وحاولت ترد...بس ملقيتش كلام تقوله
"ايه يا سوسن...سكتتى ليه...لو مش موافقة قولى"
"انا اتفاجئت ...وعموما انا مش هقدر ارد عليكى...لازم اخد رأى غادة الاول حتى قبل مااقول لابوها"
"طبعا لازم تقوليلها...اتكلمى معاها براحتك..بس انتى ايه رأيك"
"انا لو فكرت فى ادهم كعريس لبنتى...مش هلاقى احسن منه...بس لو فكرت كجوز بنت اختى...قلبى هيوجعنى عليها "
"خدى وقتك ياسوسن وفكرى واتكلمى مع غادة وابقى ردى عليا"

بعد ماروحت سوسن قعدت تفكر فى كلام ميرفت... الكلام كان منطقى...بس ياترى غادة هتقول ايه؟
تانى يوم وهما بيحضروا الغدا
"عارفة ياغادة ان ميرفت امبارح كلمتنى عنك كتير"
"وايه الغريب...اوعى تكون فى العادى مبتجيبش سيرتى"
"لا بتجيب سيرتك طبعا...بس المرة دى الكلام مختلف"
"مختلف ازاى يعنى"
"عايزة تجوزك ادهم"
اتفاجئت غادة بكلام مامتها وافتكرت سارة وجريت الدموع على خدها
"وقلتى لها ايه ياماما"
"قلت لها لما اسألك الاول"
"وانتى فاكرانى نسيت سارة...ولا الحب اللى كان بين سارة وادهم... ازاى ممكن اتجوزه"
"بصى يا غادة...انتى لو اتجوزتى ادهم ده مش هيبقى خيانة لسارة... بالعكس انتى لو ذكرى رجعت مش هتربيها كويس كأنها بنتك...يبقى حافظتى على بنتها وراعيتيها"
"ذكرى انا بحبها ووحشانى من غير جواز من ادهم"
"طيب مااختلفناش.. بصى انا مش هضغط عليكى فكرى براحتك بس ادهم هيتجوز اكيد ان مكنتيش انتى يبقى هيتجوزاى واحدة تانية"
"هو حر...اى واحدة تانية مش هتكون عرفت سارة"
"يابنتى سارة خلاص راحت عند اللى خلقها...فكرى فى اللى عايشين...ادهم ميتعيبش وعارفينه وعارفين اهله...يعنى فكرى هو لو عريس متقدملك وارمل...هتوافقى ولا لأ"
"مقدرش انسى انه كان جوز سارة...مش هقدر"

الحلقة 22
قامت غادة دخلت اوضتها وهى بتعيط...هى مش عارفة بتعيط ليه هى حاسة انها مخنوقة ومتضايقة...ياترى علشان افتكرت سارة ولا علشان ادهم فكر يتجوزها...لو كان طلبه ده جه من زمان...اول ماشافوا بعض اكيد كانت هتطير من الفرح ومش بعيد كانت عيطت من الفرحة...بس دموعها دلوقتى ياترى ليه
تكون علشان رفضته...وليه رفضته؟؟؟ علشان سارة
فين سارة...موجودة...فى قلبها وقلب ادهم كمان
قعدت طول اليوم فى اوضتها ومخرجتش منها حتى وقت الغدا
ومن كتر العياط نامت 
حست بايد بتطبطب عليها وبتمسح لها دموعها...التفتت
"سارة"
"مالك ياغادة بتعيطى ليه"
"انتى وحشتينى اوى...انتى فين"
"انا مسافرة وقلت اباركلك قبل ماامشى"
"رايحة فين ..وتباركيلى على ايه"
"انا رايحة اتفسح فى مكان حلو اوى"
"اجى معاكى"
"لا خليكى...وخلى بالك من ادهم"
"ادهم...ادهم جوزك"
"لا انا مش متجوزة...ادهم جوزك انتى"

"غادة...ياغادة...انتى كويسة"
صحيت غادة وكانت سوسن بتصحيها وبتكمل
"يابنتى قلقتينى عليكى طول اليوم قافلة عليكى وبتعيطى كل ده ليه...انا مغصبتش عليكى فى حاجة...مش عايزة ادهم بلاش"
"انتى عارفة انا حلمت بمين دلوقتى"
"مين؟؟؟ادهم"
"لأ... سارة"
وحكت غادة لمامتها الحلم اللى شافته بالتفصيل
"وشايفة ايه ياغادة...متهيألى الحلم معناه واضح"
"قصدك ايه؟؟"
"بتوصيكى على ادهم وبتقولك اقبلى"
"بس ده حلم... ممكن يكون من التفكير فى الموضوع ده"
"يعنى ارد عليهم ولا هتفكرى ولا اعمل ايه"
فكرت غادة لحظات وكأنها خدت قرار
"استنينى شوية ياماما هعمل حاجة واقولك بعدها قرارى"
قامت سوسن وخرجت من الاوضة لانتظار قرار غادة

بعد خروج سوسن اتصلت غادة بادهم
"ازيك ياادهم"
"اهلا ياغادة ازيك"
"انا كويسة انت اللى مبتسألش بقالك فترة"
"لا ازاى انا مستغناش عنك..اخبارك ايه"
"اخبارى انى جايلى عريس ومش عارفة ارد اقول ايه"
"مش عارفة ليه"
"علشان فيه اسباب واقفة بينى وبينه...ده غير انى معرفش اذا كان هو عايز يتجوزنى ولا انا مجرد عروسة جايبينهاله"
"لا يا غادة انا عايز اتجوزك فعلا"
"انت مش كنت بتقول انى اختك"
"كنتى اختى...دلوقتى انا بتقدملك ومستنى ردك"
"يعنى دى رغبتك فعلا"
"اومال يعنى حد مكتفنى وبيقول اقولك كده"
"طيب وسارة...نسيتها"
"انتى تقدرى تنسيها"
"لا طبعا"
"ولا انا هنساها...ولا اقولك انى مكنتش بحبها...سارة كانت مراتى وحبيبتى بس راحت منى بامر ربنا...وذكرى انتى اكتر واحدة عارفة انا اتعذبت ازاى وبرضه مطمنتش على بنتى...تفتكرى افضل ابكى الماضى اللى مش هيرجع طول عمرى ولا ابدأ حياة جديدة...وانتى اقرب واحدة ليا...لو رفضتى مش هلومك"
"بكرة هتعرف ردى...سلام ياادهم"
"مع السلامة ياغادة"

خرجت غادة لمامتها وقالت لها انها موافقة وحكت لها على المكالمة وانها كانت خايفة يكون ادهم مكره على الجواز منها
واتكلمت سوسن مع جوزها وحكت له طلب ميرفت واللى حصل وبعد اخد ورد وكلام بينهم اتفقوا على الرد بالموافقة
وتانى يوم اتصلت سوسن بميرفت وقالت لها انهم موافقين
وحددوا يوم وجه فتحى طلب ايد غادة من باباها...واتفقوا انهم مش هيختلفوا على اى تفاصيل وانهم هيسيبوا ادهم وغادة يقرروا هما عايزين ايه...وقرأوا الفاتحة..ونزلوا يجيبوا الدبل
بعد ما جابوا الدبل ولبسوها من سكات...قالت لهم ميرفت يخرجوا مع بعض شوية...وقالت انها هتروح مع سوسن ويبقى ادهم يجيلها هناك

لما خرجوا مع بعض راحوا قعدوا فى مكان هادى وقال ادهم
"انا عارف انك عايزة تفرحى زى كل البنات...بس انا مش عايز اعمل فرح كبير...ممكن تقولى اتعقدت"
"لا عادى ياادهم مش مهم...اللى تشوفه انا موافقة عليه"
"طيب قوليلى طلباتك ايه عايزة ايه؟؟؟اللى انتى عايزاه هعملهولك"
"انا مش عايزة اتجوز فى نفس الشقة ده طلبى الوحيد"
"بصى انا عشت فى الشقة دى احلى ايام حياتى...بس هعمل اللى انتى عايزاه...بس العفش كله جديد زى ماانتى عارفة"
"معلش ياادهم لا الشقة ولا حاجة من العفش يبقوا موجودين...مش هقدر تكون حاجة سارة واستعملها مكانها...صدقنى مش هقدر... مش عايزة شبكة ولا فرح ولا اى حاجة بس قدر احساسى"
"حاضر ياغادة...انتى تعرفى ان بابا عايز يعوضنى وقاللى انه هيتكفل بكل حاجة وكل اللى نعوزه هيجيبه"
"والله ياادهم انا مش عايزة حاجة كبيرة ولا طمعانة فى حاجة...لو هنعيش فى اوضة انا راضية...بس احس انها بتاعتى لوحدى وخاصة بيا انا"
"حاضر يا غادة اللى تشوفيه"
"وممكن اطلب منك طلب كمان"
قالت وبدأت دموع تلألأ فى عينيها وهى بتكمل
"حاول تحبنى ياادهم"
كان ادهم قاعد قصادها...قام قعد جنبها لما شاف دموعها والطريقة اللى قالت بيها جملتها كانت طالعة من قلبها...مسح لها دموعها واخد ايديها بين ايديه 
"انا ماليش غيرك دلوقتى...وربنا يقدرنى واسعدك"
فرحت غادة وكانت فرحتها كبيرة اوى وحست انها عايزة تقول للدنيا كلها انها بتحب ادهم ...من زمان...من اول مرة شافته فيها.

الحلقة 23
كان الاتفاق ان يتم التجهيز للجواز باسرع وقت
وكانوا مرة قاعدين ميرفت وسوسن وغادة وادهم
ميرفت"المفروض نفضى الشقة قبل مانعرضها للبيع"
سوسن"هنعمل ايه فى الحاجة اللى فى الشقة"
ميرفت"نشوف اللى غادة عايزاه تاخده والباقى نتصرف فيه"
غادة"انا مش عايزة حاجة خالص"
سوسن"ليه ياغادة...شوفى لو حاجة تنفعك خديها"
غادة"لا ياماما...مش هقدر اخد حاجة كانت سارة بتستعملها"
ادهم"بس ياغادة احنا مش بنقولك خدى هدومها...يعنى الاجهزة كلها جديدة...والسفرة كنا جايبينها غالية ولو بعناها هتخسر كتير...الاوضة طبعا هتتغير حتى لو كانت ايه والصالون اغيرهولك"
غادة"خلاص اللى تشوفه ياادهم...هقوم اعملكم عصير"
وقامت غادة دخلت المطبخ وهى بتدارى دموعها
ميرفت"ايه يا سوسن...هى غادة زعلت"
سوسن"تقريبا كده"
ادهم"هو انا قلت حاجة غلط...انا مقصدتش ازعلها والله"
سوسن"انا عارفة يابنى...هقوم اشوفها"
ميرفت"استنى ياسوسن...ادهم يدخل يشوفها ويتكلم معاها"
ادهم"بعد اذنك ياطنط"
سوسن"قوم يابنى...ربنا يهدى سركم"

كانت غادة قاعدة فى المطبخ ومش بتعمل حاجة غير انها بتمسح فى الدموع اللى بتنزل من عينيها
دخل ادهم واتفاجئت بيه
"مالك ياغادة ...قمتى كده ليه"
"مفيش انا قمت اعمل عصير"
"بس انا شايفك قاعدة بتعيطى ومش بتعملى حاجة ...انا زعلتك فى حاجة"
"انت شايف ايه"
"انا مش عارف...كلمينى بصراحة مالك"
"احنا مش اتفقنا ان كل حاجة هتتغير...ليه بتغير كلامك دلوقتى"
"انا مغيرتش كلامى...كل اللى حصل اننا بنفكر مع بعض...يعنى هيحص ايه لو سبنا التلاجة ولا الغسالة ولا التليفزيون ولا السخان ده هيضايقك فى ايه...كل ده علشان سارة كانت بتستعملهم...انا قلت لك قبل كده مش هنسى سارة ولا ذكرى انتى عايزة تلغيهم من حياتى"
"انا..انا؟؟؟ لا طبعا انت ازاى تقول كده"
"ده اللى انا شايفة يمكن تكونى انتى مش حاسة بكده بس ده اللى واضح...الشقة وقلنا هتتغير لان انا كمان مش هقدر اعيش فيها والعفش حقك يتغير انما يعنى ارمى الاجهزة"
"خلاص ياادهم قلت لك اللى تشوفه"
"مش اللى اشوفه انا مش بجبرك ...انا بس عايزك تبطلى الحساسية اللى انتى فيها دى...مش كل شوية سارة"
"يعنى انساها"
"لا انتى تنسيها ولا انا انساها...بس بلاش تبقى بيننا"
"حاضر ياادهم ...انا اسفة انى زعلتك"
"انا اللى اسف انى زعلتك...بس ياغادة مش معقول كل وقتنا هنقضيه فى زعل وشرح اسباب...عايزين نركز فى حياتنا مع بعض بس"

اتفقوا انهم يروحوا يفضوا الشقة علشان يبيعوا العفش...مع الاحتفاظ بالاجهزة والسفرة زى ماقال ادهم
راحوا كلهم الشقة...كانت لحظة صعبة اوى عليهم كلهم بس كان كل واحد بيحاول يمسك نفسه
سوسن اول مادخلت مقدرتش تمسك دموعها وخرجت بسرعة على البلكونة...كانت بتبص على شقة رجاء وبتقول لنفسها
"الله يرحمك ياسارة ...الله يرحمك ياحبيبتى...ياترى انتى فين يارجاء...سيبتينى وروحتى فين"
دخلت وراها ميرفت
"سوسن امسكى نفسك شوية...خلينا نخلص اللى احنا جايين علشانه بسرعة ونمشى...مش عايزين ننكد على العيال كفاية اللى شفناه"
مسحت سوسن دموعها ودخلت مع ميرفت..وقالوا لغادة انهم يبداوا بسرعة فى لم الهدوم ويفضوا الحاجة علشان يخلصوا بسرعة
دخلوا فضوا المطبخ...ولموا السجاد...ولاحظت غادة انها مش شايفة ادهم ...بدأت تدور عليه فى البلكونة وبعدين الاوضة الصغيرة...وبصت شافت اوضة النوم مقفولة
راحت سألت ميرفت
"هو ادهم نزل؟؟"
"معرفش بس مسمعتش الباب"
راحت على باب الاوضة وفتحته...شافت ادهم قاعد على السرير واخد صورة سارة وهدومها فى حضنه وبيعيط
كان بيعيط ومش حاسس بحاجة حواليه...لدرجة انه محسش بغادة لما فتحت الباب ووقفت حوالى دقيقتين وقفلت الباب تانى
اتضايقت اوى من اللى شافته...وحست بالغيرة...من سارة
هى حبت ادهم الاول ومع ذلك حبها لسارة خلاها تقتل الحب ده وتسلم بحبه لسارة...حتى بعد موت سارة..لسه واقفة بينهم
احساسها مش كره لسارة بس اتحول لتحدى...لازم تخلى ادهم ميفكرش فى سارة تانى ابدا...لازم يحبها هى..ببساطة لانها هى اللى موجودة معاه...دخلت كملت معاهم ولما جه الدور على انهم يفضوا الاوضة...قالت لميرفت
"طنط ...شوفى ادهم فين ليكون نام ولا حاجة لان الاوضة مقفولة وهو تقريبا جوه"
دخلت ميرفت الاوضة لادهم وبعدين خرج ادهم وعينه باين عليها العياط...دخل غسل وشه بسرعة
"انا نازل اجيب العربية اللى هتشيل العفش وباقى الحاجة"

كانت كل حاجة بعد كده ماشية بسرعة...لان مكنش فيه وقت يدوب اشتروا الشقة ووضبوها واشتروا العفش وفرشوها...وحددوا معاد الجواز...كانت الايام بتعدى بسلام
لان غادة قررت انها هتخلى ادهم يحبها ...ومن ناحية تانية انها فعلا عملت زى ماادهم قال...متخليش سارة بيننا

رغم انهم مش هيعملوا فرح الا انهم اتفقوا ان غادة من حقها انها تلبس الفستان الابيض اللى بتحلم بيه كل بنت فى كتب الكتاب
وفعلا جابت احلى فستان وحجزوا اسبوعين فى الغردقة يبدا من تانى يوم جوازهم

قبل كتب الكتاب باسبوع...اتصل فتحى بادهم
"ازيك ياادهم ...مش ناقصك حاجة"
"الحمدلله يابابا كله تمام...متحرمش منك"
"انا عايز اقولك حاجة بس معلش حاول تتقبل اللى هقوله"
"خير يابابا...قلقتنى"
"انا طول الفترة اللى فاتت دى وانا مش ساكت ومكلم اكتر من حد يدور على ذكرى"
"ها يابابا طمنى لقيتها"
"بص يابنى انا مش عارف بس حصلت حادثة ميكروباص اتقلب فى اسيوط وفى 5جثث مجهولة...منهم طفلة تقريبا سنة ونص وست فى اوصاف حماتك"
"اسيوط...وجثث"
"يابنى ان شاءالله متطلعش هى بس خد حماتك وروح مستشفى اسيوط العام..علشان تتعرفوا عليهم"


الحلقة 24
قفل ادهم مع فتحى وسألته ميرفت وحكى لها اللى حصل
"ماما انا مش قادر اقول لطنط سوسن وهى لازم تيجى معايا علشان تشوف اختها"
"يعنى هو متأكد انهم هما"
"لا...ويارب مايكونوا هما...على الاقل يبقى عندى امل ان بنتى ترجعلى"
"طيب ياادهم هتصل انا بيها واقولها"
اتصلت ميرفت بسوسن وحكت لها اللى حصل

طول الطريق ووادهم وسوسن قاعدين كل واحد سارح فى خياله
ادهم بيفكر يعنى طول المدة دى وهو مشتاق لها واول مايشوفها يلاقيها جثة...يارب ما تطلع هى
وسوسن بتفكر يعنى رجاء خدت البنت وهربت طول الشهور اللى فاتوا دول ولما يلاقوها تطلع جثة...يارب ماتطلع هى

كانت غادة فى البيت على نار...ربنا يستر ومتكونش خالتها وذكرى ماتوا فعلا...يعنى طول الفترة دى مش لاقيينهم ويظهروا قبل الفرح باسبوع بالضبط...لو هما فعلا اكيد كل حاجة هتتأجل...واضح ان نصيبها مش مع ادهم...بس بعد كل ده وبعد ماكل حاجة خلصت ... يارب ما يطلعوا هما


وصلوا للمستشفى...سوسن ماشية حاطة ايدها فى ايد ادهم لانها حاسة انها مش قادرة تخطى خطوة واحدة لوحدها...وادهم حاسس بيها وساندها ...ولما سألوا عن انهم جايين يتعرفوا على جثث من الحادثة...اخدهم ممرض على المشرحة
"هو حضراتكم تبع مين...الجثث الى فى الحادثة راجلين و2 ستات واحدة فى العشرينات وواحدة فى الخمسينات وطفلة صغيرة"
ادهم"احنا عايزين نشوف الطفلة والست الكبيرة"
"طيب بس معلش لوشمحتى يا حاجة جمدى قلبك علشان المنظر يمكن متقدريش تتحمليه"
ادهم"ورينا الطفلة الاول"
وفتح الممرض درج التلاجة وظهرت جثة طفلة
سوسن"لا اله الا الله..مش هى ..مش هى ياادهم...يارب صبر اهلها"
ادهم وعينه بتدمع"متأكدة يا طنط...انا مش عارف"
ميرفت"والله ما هى...انا متأكدة..مش شبهها خالص"
الممرض"هتشوفوا جثة الست الكبيرة"
ادهم"ايوه علشان اتأكد"
وفتح الممرض درج التلاجة وظهرت الجثة التانية وكانت بعيدة تماما عن رجاء
خرجوا من المستشفى وهما بيحمدوا ربنا ان الجثث مكنتش لرجاء وذكرى...واتصلت سوسن بغادة طمنتها واتصل ادهم بمامته وبعدين بباباه طمنهم

لما رجعوا كنا داخلين على الليل وشافتهم غادة وهما نازلين من التاكسى...شافت مامتها طالعة وادهم طالع على البيت
بعد ساعة اتصلت بيه
"ادهم انت مش هتيجى ننزل"
"لا مش قادر ياغادة"
"انت هتنام"
"اه هنام...عايزة حاجة"
"لا خلاص هكلمك بكرة"

قفل معاها ودخل اوضته كان عايز يقعد لوحده تماما...كان متضايق جدا ومخنوق ...ياترى ذكرى فين دلوقتى...وهيلاقيها ولا لأ
اخر مرة شافها كان اليوم اللى سافر فيه وحصلت فيه الحادثة
اللى ضايقه اكتر انه لما شاف البنت مكنش متأكد هى ولا لأ فات سنة واكيد شكلها اتغير...ياترى هيقابلها امتى...ولا مش هيقابلها خالص...ياترى كانت رجاء معاها حق لما قالت انه السبب فى موت سارة...لو مكنش قالها تسافر كان زمانهم دلوقتى عايشين مع بعض هما التلاتة...ياااااه سارة وحشته اوى...ازاى هيقدر يعيش حياته طبيعى تانى مع غادة...المفروض لسه ايام على جوازهم

تانى يوم نزلت غادة تجيب حاجات مع مامتها...وبعدين قرب معاد انتهاء شغله راحت له الصيدلية
"ايه ياغادة اللى جابك هنا"
"جيت علشان بعد ماتخلص نروح نجيب حاجة ليك"
"انا من الصبح هنا ومش هقدر اروح فى اى حتة وبعدين متصلتيش بيه ليه قبل ما تيجى"
"انا قلت اعملك مفاجاة...انت متضايق انى جيت"
"لا ابدا...نورتى...10 دقايق وهقوم معاكى"
"براحتك هستناك "
بعد ماخلص ركبوا تاكسى وراحوا على البيت
"ايه ياادهم بقولك عايزة اجيب حاجة وانت معايا"
"بعدين ياغادة...مش قادر النهاردة"
"طيب نروح دلوقتى وبعد ما تتغدا وترتاح ننزل"
"لا مش هقدر انزل النهاردة...وبعدين حاجة ايه اللى عايزانى معاكى فيها...خدى مامتك ولا ماما"
"مينفعش ياادهم...خلاص نخليها بكرة"

حست غادة ان ادهم متغير معاها وخصوصا ان المكالمات بينهم لاتتعدى دقيقتين تلاتة...وفات 4 ايام على كده...ومش فاضل على جوازهم غير 3 ايام
وراحت غادة البيت لادهم
ميرفت"اهلا ياغادة...سوسن فين"
"ازيك ياطنط..ماما فى البيت...بس انا جيت علشان عايزة ادهم"
وجه ادهم واتفاجئ بيها
"ازيك ياغادة...خير "
"مفيش انا جيت اتكلم معاك شوية"
وقامت ميرفت بحجة انها وراها حاجات فى المطبخ علشان تسيبهم
"انت متغير معايا كده ليه"
"متغير ازاى يعنى"
"انت مش حاسس ياادهم ان الكام يوم اللى فاتوا دول متقابلناش ومش بنتكلم الا بسيط "
"انا مش فاهم...نتقابل ليه واحنا كمان كام يوم هنبقى مع بعض فى بيت واحد"
"انا مش بقول نتقابل علشان نتدلع ولا نتفسح...انا كنت عايزة اجيب لك هدية ولازم تقيسها...ده كل الموضوع"
"شكرا ياغادة...كانك جبتيها"
"ياادهم طريقتك دى وحشة اوى"
"طريقة ايه عايزانى اعمل ايه"
"اللامبالاة اللى بتعاملنى بيها دى"
وبدأ صوت ادهم يعلا
"انا اللى لامبالاة...ولا انتى اللى مش حاسة بحاجة خالص"
"وانت حكيت لى حاجة وانا محسيتش بيها"
"المفروض تقدرى احساسى...انا معرفش هشوف بنتى تانى ولا لأ وحاسس بالذنب من موت سارة"
وجت ميرفت على صوت ادهم
"مالكوا ياولاد"
غادة"واضح ان ادهم بدأ يندم يا طنط...الحمدلله اننا لسه على البر"
ادهم"اندم...شفتى ازاى مش حاسة بيا"
غادة"انت اللى مش حاسس بيا...انا عايزة افرح بجوازى زى اى بنت ومع ذلك رضيت بكل اللى انت قلت عليه"
ادهم"ماانا كمان غيرت كل اللى انتى قلتى عليه"
ميرفت"صلوا ع النبى ياولاد...محصلش حاجة لكل ده"
ادهم"انا مخنوق ومحدش حاسس بيا"
غادة"ياادهم انت لو بتفضفض معايا وتقولى كل اللى بيضايقك اكيد هترتاح...وساعتها لو انا محسيتش بيك زى مابتقول يبقى انا غلطانة"
ادهم"انا اسف ياغادة...بس غصب عنى"
غادة"ولا يهمك...روق انت بس...ولو تحب نأجل شوية انا مش زعلانة"
ادهم"لالالا منأجلش كل حاجة فى معادها ان شاءالله"
فرحت غادة لما حست ان ادهم مش عايز تأجيل ومعنى كده انه عايزها زى ما هى عايزاه...بس ياترى بيحبها زى مابتحبه؟؟


الحلقة 25
ال3 ايام اللى كانوا فاضلين على الفرح كان كل واحد فيهم بيحاول يحس بالتانى اكتر من نفسه
ادهم بدأ يفكر بواقعية اكتر انه لازم يعرف ان الماضى انتهى وغادة هى الحاضر والمستقبل
غادة حاولت انها متضغطش على ادهم وسابته براحته وكانت مقتنعة انه لو مكنش عايزها مكنش طلب يتجوزها... وحاولت تلتمس له العذر لان اللى مر بيه كان صعب اوى

كانت غادة عروسة جميلة اول مرة ادهم يشوفها بالجمال ده
كان فرحان فعلا وهو بياخد عروسته من الكوافير والناس حواليهم بتباركلهم...وبعد كتب الكتاب لما روحوا على البيت محدش من اهلهم طلع معاهم غالبا افتكروا اللى حصل يوم فرحه مع سارة فكل واحد طلع حجة ووصلوهم لحد العمارة بس وسابوهم ومشيوا

كانت غادة فرحانة ومكسوفة فى نفس الوقت بس فرحتها كانت اكبر معقول الحب الوحيد اللى فى حياتها...وكان حب من غير امل ...لدرجة انها جه عليها وقت وكانت نسيت ان ليها قلب حبت بيه ادهم..ومقدرتش تحب حد تانى...معقول ادهم بقى جوزها
"مبروك يا عروسة"
"الله يبارك فيك يا عريس"
"احنا هنسافر بكرة المغرب ان شاءالله النهاردة اتصلت بشركة السياحة وعرفت المعاد بالظبط"
"طيب كويس"
وقامت غادة دخلت اوضتها...ودخل وراها ادهم وقعدت قدام المراية وبدأت تفك الطرحة من شعرها
"انتى بتعملى ايه...استنى"
"ايه ياادهم...استنى ايه"
"استنى لما انا افك لك الطرحة"
وجه ادهم وقف وراها وبدأ يفك الطرحة وسرح بخياله ليوم فرحه على سارة لما قالتله ان العروسة بتحب عريسها يفك طرحتها
كانت غادة فرحانة اوى بالخطوة دى من ادهم ومقدرتش تخبى
"ادهم انا فرحانة اوى...تعرف انك فاجئتنى بحكاية انك تفك لى الطرحة...هى حاجة بسيطة بس بتفرح اوى"
"انا عارف انها بتفرح...سارة اللى قالتلى كده"
وكأن ادهم وهو واقف وراها طعنها بخنجر لما قال سارة...الفرحة اللى كانت على وشها راحت وبصت لادهم فى المراية باستغراب
"سارة"
وحس ادهم انه غلط لما جاب سيرة سارة...بس غصب عنه
"انا اسف ياغادة"
ومردتش غادة كل اللى عملته انها بعدت عن ادهم وغيرت هدومها ودخلت الاوضة التانية تنام فيها
كان ادهم مش عارف يعمل ايه...هو غلط بس غلطته مش مستاهلة رد الفعل اللى اخدته غادة...هى عايزاه ينسى سارة خالص وكانها مدخلتش حياته ...مستحيل ينساها
كان هيروح وراها بس حس انها كمان غلطت فى رد فعلها ده...غير هدومه ونام فى اوضته

صحا ادهم وكانت غادة مخرجتش من اوضتها..تجاهلها ادهم تماما لحد ما جم سوسن وميرفت علشان يباركلهم
اول ما سوسن وميرفت دخلوا البيت حس ان فيه امر مريب ووضع مش طبيعى...وخصوصا لما شافوا غادة خارجة من الاوضة التانية مش من اوضتها وكان باين عليها انها صاحية من النوم
الامهات الاتنين بصوا لبعض بتعجب واستغراب
سوسن"انتى مكنتيش نايمة فى اوضتك"
ميرفت"حصل ايه ياادهم"
وقعد كل واحد فيهم يحكى اللى حصل...وكل واحد فيهم يتهم التانى انه هو اللى غلطان
وواخدت سوسن غادة على جنب...واخدت ميرفت ادهم فى جنب تانى

سوسن وغادة
"على فكرة ياغادة انتى غلطانة ومحدش يعمل كده...فيه عروسة تخاصم جوزها ليلة دخلتها"
"وهو ياماما يقوللى سارة "
"وفيها ايه...انتى نسيتى سارة ولا ايه؟"
"لا والله ياماما...بس انا اتضايقت لما حسيت انه لسه فاكرها"
"انتى عارفة انه مش هينساها...قبلتى تتجوزيه ليه"
"علشان بحبه ياماما"
"خلاص يبقى تحافظى على جوزك وتخليه يحبك...ولما يحبك وتبقى انتى اللى قدامه مش هيجيبلك سيرتها...انما انتى كده بتطفشيه"
"ماهو جرحنى اوى"
"يقصد ولا غصب عنه"
"غصب عنه"
"خلاص اتعاملى مع جوزك بعقل واكسبيه"
"حاضر ياماما"

ميرفت وادهم
"ايه ياادهم فيه حد يعمل كده"
"وانا عملت ايه ياماما...انا مأجرمتش لما جبت سيرة سارة"
"لا ...جرحت مراتك لما تجيب سيرة مراتك الاولانية وامتى...يوم جوازكوا...والنبى فى حد عاقل يعمل كده"
"والله ماكنت اقصد ده الكلام جه على لسانى غصب عنى...وبعدين هى عارفة انى مش هنسى سارة ولا ذكرى لازم تعرف كده"
"انا مقولتش انساهم بس عايز تفتكر سارة افتكرها بينك وبين نفسك...عايز تتكلم عنها تعالى اتكلم معايا مش مع مراتك"
"انتى نسيتى هما الاتنين كانوا ايه لبعض"
"منسيتش...بس دلوقتى غادة مراتك وطبيعى انها تغير عليك"
"تغير من واحدة ماتت ومعدتش موجودة"
"كلامك عنها بيخليها موجودة...اتعامل مع الواقع ياادهم...وغادة هى الواقع بتاعك ولازم تتكيف معاه"
"واللى عملته صح لما تغضب وتنام فى اوضة تانية"
"انت لو كنت روحت وراها وراضيتها وحايلتها بكلمتين كان كل حاجة خلصت...انت غلطت ياادهم ولازم تصالحها"
"حاضر ياماما"

وجابت سوسن غادة ...وجابت ميرفت ادهم
ميرفت"بوس راس مراتك ياادهم"
سوسن"اعتذرى لجوزك ياغادة"
ادهم راح اخد غادة فى حضنه وباس راسها"متزعليش"
سندت غادة راسها على صدر ادهم"متزعلش انت منى"
ومالت ميرفت على سوسن
"متهيألى مالناش لازمة خالص دلوقتى...قومى بينا ونبقى نكلمهم قبل مايسافروا...ولا حتى منتكلمش خالص"
ضحكت سوسن"قومى ياختى...احنا كده هنبقى عوازل...ربنا يهديهم ويسعدهم يارب"




الحلقة 26
سافر ادهم وغادة الغردقة زى ماكانوا متفقين وحاجزين
كانوا سعداء مع بعض ...بالرغم ان ادهم اول كام يوم كان كل مايقرب لغادة ويحضنها يغمض عينيه ويتخيلها سارة
بس حس بالذنب وكأنه بيخون غادة لما يفتكر سارة وهى بين ايديه...فكان كل مايشوف سارة قدامه يفتح عينيه ويبص فى وش غادة علشان يأقلم نفسه ويعترف ان غادة هى مراته دلوقتى مش سارة...بس غادة ملاحظتش اى حاجة من اللى بتدور فى دماغ ادهم بالعكس كانت شايفاه رقيق وحنين معاها...وبيعاملها بحب رغم ان كلامه ليها مش كلام الحب والرومانسية اللى ممكن يكون بين اى عروسين...بس هى كانت مستنية لما يحبها ويقولها كده من نفسه مش لما تسأله
فات الاسبوعين ورجعوا بيتهم وجالهم سوسن وميرفت يزوروهم وقعدوا معاهم شوية ومشيوا
"غادة انا بكرة رايح الشغل...ابقى صحينى ع الساعة 10"
"حاضر ياادهم"

صحا ادهم على صوت المنبه..وغادة جنبه بتصحيه
"ادهم...قوم يالا الساعة 10"
قام ادهم دخل الحمام وخرج وكانت غادة لسه على السرير
"غادة مش هتقومى نفطر"
"حاضر ياادهم"
"بصى ...ألبس ايه"
"مش عارفة ألبس اى حاجة تريحك"
وخرجت غادة من الاوضة وعملت فطار
"خلاص ياادهم فطارك جاهز"
"انتى مش هتفطرى معايا"
"لا انا مبفطرش اصلا...افطر انت"
وفطر ادهم لوحده ونزل ولما راح الصيدلية اتصل بيها
"ايه ياغادة بتعملى ايه"
"كنت نايمة...انت نسيت حاجة ياادهم ولا ايه؟"
"لا ابدا كنت بكلمك بس اشوف عايزة حاجة وانا جاى"
"لا شكرا"

قامت غادة من النوم براحتها وحضرت الغدا وقعدت تستنى ادهم
لما جه ادهم كانت غادة بتتكلم فى التليفون ولما خبط اول مرتين كانت قايمة تفتح لما لقيته بيفتح بالمفتاح
"ايه ياادهم..انت خبطت على الباب ليه مفتحتش على طول"
"كنت فاكرك مستنيانى وهتفتحيلى الباب"
"مستنياك طبعا بس هفتح الباب ليه مش انت تدخل على طول...ثوانى هحضر الغدا بعد مااقفل مع ماما"
وهما قاعدين بيتغدوا
"غادة مش هتشغلى اى اغنية واحنا بنتغدا"
"لو عايز ماشى...تحب تسمع مين"
"اختارى على ذوقك"
وقامت غادة شغلت اغانى من الكمبيوتر...كانت مجموعة اغانى متنوعة حديثة...قام ادهم وغير الاغانى..ودور على اغانى لنجاة بس ملقاش على الكمبيوتر...مسكتش ولا راح يكمل اكل الا لما حملها من على النت وشغلها...اغنية الا انت
كانت اهتمامات ادهم وغادة مختلفة كتير...ادهم كان بيحب يتفرج على القنوات الرياضية ومباريات كرة القدم...اما غادة كانت بتحب الافلام والمسلسلات العربى
فكان الوقت اللى بيجمعهم فى البيت كل واحد بيقعد يتفرج فى حتة على اللى بيحبه...وبدأ ادهم يخرج بعد الشغل يقضى وقته مع صاحبه فى الصيدلية حتى فى غير وقت شغله...ويرجع بالليل على النوم...اما يوم الاجازة فكان بيقضيه هو وغادة عند مامته
مر على الحال ده 4 شهور وفى يوم بعد مارجع من الشغل
"ادهم انت مش ملاحظ اننا مش بنقعد مع بعض خالص...انا زهقت"
"اقعد اعمل ايه...لما بقعد بتدخلى تتفرجى على التليفزيون فى الاوضة وبتسيبينى قاعد لوحدى"
"طيب ياادهم نقعد مع بعض نعمل اى حاجة"
"يا غادة انتى اللى بتبعدى عنى...الفطار بفطره لوحدى اى حاجة بحبها انتى مبتحبيهاش"
"طيب نتفق على الحاجات اللى نحبها احنا الاتنين"
"من غير اتفاق دى حياة مش هينفع تعيشى بضغط ولا غصب عنك وتعملى حاجة مش بتحبيها"
"نجرب"
"خلاص لازم كل حاجة نبقى مع بعض...واهتمى بيا شوية... وحسى بيا اكتر من كده"
"احس بيك ازاى ...هو انا مش بحس بيك"
"بصى ياغادة سارة كانت بتحس بيا وانا طالع على السلم تفتح لى الباب...كانت بتحضر لى كل حاجة حتى الهدوم اللى هلبسها... مكنتش بتخلينى افكر اخرج من البيت لانها بتعمل كل حاجة كنت بحبها وتشاركنى فيها وده لانها كانت بتحبنى مش اتجوزتنى وخلاص"
كان كلام ادهم جارح لغادة
"انا اتجوزتك وخلاص...انت مش عارف حاجة"
"عارف ايه؟"
"انا بحبك ياادهم من قبل ما سارة تحبك ولا تحبها...انا بحبك من قبل حتى ما تعرفنا...انما انت عمرك ما حسيت بيا...ولما فكرت تتجوزنى كنت عايزنى سد خانة واملا فراغ سابته سارة...كنت فاكر اننا علشان كنا قريبين من بعض اننا نسختين متطابقتين...لا ياادهم احنا طول عمرنا طباعنا واهتماماتنا مختلفة ...عرفت بقى مين اللى اتجوز وخلاص"
"انا مقصدتش تبقى نسخة منها...بس كمان متبقيش النقيض"
"بص ياادهم انت مش قادر تنسى سارة ولا حبك لها...بدليل ان من يوم ما جينا البيت وانت بتشغل اغنيتكوا...الا انت...انت كنت فاكرنى مش فاهمة...سارة كانت حاكية لى ان دى الاغنية اللى بتشغلوها كل يوم وانتوا بتتغدوا...كل يوم بقول هينسى ولا مش هيشغلها ولا حتى هتراعى شعورى وانت ولا على بالك انت مفيش فى عقلك ولا قلبك غير سارة...وانا مش هقدر اعيش مع نص جوز"
"يعنى ايه نص جوز"
"يعنى جوزى قدام الناس...وبينى وبينك مجرد اشباع رغبة بالحلال انما احساس وشعور وقلب يحبنى انا مش لاقياه خالص"
"انتى كده بتبالغى"
"متحاولش تنكر..احنا الاتنين مش سعدا مع بعض فخلاص ياادهم مفيش داعى اننا نقعد ننفخ فى اربة مقطوعة"
"يعنى عايزة ايه"
"انا هروح اقعد عند ماما كام يوم لحد ما تتم اجراءات الطلاق"
"طلاق ليه...طيب نفكر شوية"
"فكر انت انا خلاص اخدت قرارى ومش قادرة اقعد ساعة كمان فى البيت"
ودخلت غادة حضرت شنطة هدوم...وادهم قاعد حاسس ان كل كلامها صح وهى مغلطتش فى حاجة...مش عارف يحبها
مرت غادة وهى بشنطتها على ادهم وهو قاعد...كانت نفسها ينكر اللى قالته او يمنعها انها تنزل...حتى لو بالقوة...باللين بأى حاجة
بس يتمسك بيها...ادهم قاعد مكانه مش بيتحرك وضهره ليها...بصت له وهى وراه وكانها بتودعه...ونزلت منها دموع صامتة داريتها بسرعة وهى خارجة من الباب...وهو لسه مكانه
خرجت بشنطة هدومها وقفلت الباب وراها ودموعها على خدها
وادهم ولا اتحرك من مكانه حتى بعد ما شافها وهى خارجة.


الحلقة 27
اتفاجئت سوسن وهى بتفتح الباب لغادة وهى بشنطتها
"ايه ده...مالك ومعيطة كده ليه"
"هحكيلك كل حاجة ياماما...بس انا عايزة اطلق"
ودخلتها سوسن ولما قعدت
"اهدى بس ياغادة واحكى وان شاءالله كل حاجة هتتحل ولا طلاق ولا كلام فارغ"
"بصى ياماما ادهم مش قادر ينسى سارة وانا مش عايزة ابقى نسخة منها..وده بعدنى عن ادهم وخلانا مش متفاهمين مع بعض هو عايز سارة تانية وانا مش هرضى بكده...انا عارفة انها غلطتى انى وافقت على الجواز منه وهو مش بيحبنى"
"ياحبيبتى كل المتجوزين بيبقى بينهم خلافات فى الاول لحد ما يتطبعوا بطباع بعض..مش انتوا بس"
"انا خلاص ياماما...مش قادرة اعيش معاه وانا عارفة ان جوزى فى قلبه واحدة تانية"
"انتى مش بتحبيه"
"بس هو مبيحبنيش"
"مين قال كده...يمكن..."
"يا ماما انا لما قلت له انى همشى...كأنه ماصدق ولا كان مستنى اقول كده"
"يا بنتى ده انتوا مبقالكوش 4 شهور متجوزين"
"اللى حصل حصل"
"وهقول ايه لابوكى ...بنتك العروسة عايزة تتطلق"
"وهو هيقولى اعيش غصب عنى"
"لا...بس هيزعل"
"ومين فينا فرحان...لو مش عايزة تقوليله هقوله انا"
"خلاص ...ادخلى ارتاحى انتى...يمكن ادهم ربنا يهديه وييجى يصالحك"
"حتى لو جه يصالحنى...مش هينفع ارجعله تانى ياماما خلاص"
ودخلت غادة اوضتها وبدأت تحط هدومها فى الدولاب

بعد ماغادة نزلت بشوية كان ادهم فى مكانه ومتحركش
بص حواليه وقال لنفسه
"هو ليه كل مابعمل بيت بيتخرب"
وقام خرج ورزع الباب وراه...فضل يلف فى الشوارع حوالى ساعتين وراح على مامته
اتفاجئت ميرفت بادهم وهو بيفتح
"اهلا ياحبيبى...ايه المفاجئة الحلوة دى"
"ازيك ياماما"
"الحمدلله...تعالى مجبتش غادة معاك ليه"
"غادة...انتى محدش قالك؟"
ميرفت بقلق
"قالى ايه؟...غادة مالها"
"كويسة...بس سابت البيت"
"يا ستار يارب...فيه ايه يابنى...امتى ده انا كنت عند سوسن الصبح ومكنش فيه حاجة"
"ماهو محصلش حاجة...احنا اتكلمنا ولقينا اننا مش نافعين مع بعض"
"هو بالسهل كده"
"اعمل ايه يعنى...هى حاطة سارة بينى وبينها وبتعمل كل حاجة عكس اللى كانت بتعمله سارة...وده خلانا نبعد عن بعض اوى"
"معلش هى معذورة...قوم تعالى نروح لهم وتتصالحوا وتروحوا تباتوا فى بيتكوا"
"لا ياماما...كده احسن..واضح انى مليش نصيب اتجوز واعيش بعد سارة...وبعد بنتى كمان"
"لاحول ولا قوة الا بالله...يابنى متقولش كده ربنا يهدى سركوا"

فات يومين وسوسن وميرفت متكلموش خالص على غير العادة
سوسن كانت مستنية ان ادهم ييجى يصالح غادة ولا ياخدها ولا يكلمها
وميرفت مش قادرة تتصل بسوسن لان ادهم مش عايز يصالح غادة بل بالعكس عايز يطلقها فعلا
فكل واحدة صدرت جوزها...واتصل الابوين ببعض وحددوا معاد فى بيت سوسن ...قعدة رجالة بس

فى المعاد المحدد راح ادهم وفتحى البيت عند غادة...كانت سوسن وغادة فى الاوضة لما وصلوا...وكانت غادة مأكدة على باباها انها مش هترجع لادهم...ولو قال يقابلها مش هتخرج تقابله
واستقبل باباها ادهم وفتحى
الاب "اهلا وسهلا اتفضلوا"
فتحى"ازيك يا حاج وازى الجماعة"
الاب"بخير الحمدلله...ازيك ياادهم محدش شافك ولا سمع صوتك من يوم ما غادة جت"
ادهم"انا محبيتش اضغط عليها واحترمت رغبتها"
فتحى"والله ياحاج احنا بنحب غادة وبنعتبرها زى بنتنا...بس مش عارف ايه الشيطان اللى دخل وسطهم ده"
الاب"مش عارف والله...كنت عايز اسمع رأى ادهم هو هيعمل ايه؟"
ادهم"اللى غادة عايزاه هعمله"
الاب"يعنى لو قلت لك انها عايزة تتطلق"
ادهم"خلاص يبقى اطلقها احتراما لرغبتها"
الاب"واضح انها رغبتك انت كمان ياادهم"
كان عايز يقوله ايوه رغبتى بس محبش يحرجهم فسكت
فتحى"واضح ان النصيب اتقطع لحد هنا...كل حقوقها هتاخدها ولو عايزة اى حاجة تانية انا تحت امرك"
الاب"مش هنختلف على حاجات بسيطة...نقوم نروح للمأذون بدل خلاص اتفقنا"
قام الاب دخل وقال لسوسن وغادة يلبسوا علشان يروحوا للمأذون
اخدت سوسن غادة فى حضنها وعيطوا هما الاتنين...وخرج الاب يستناهم لما يلبسوا
حاولت غادة انها ميبانش عليها انها كانت بتعيط لما خرجت من اوضتها وهى ماسكة فى ايد مامتها وكأنها بتحتمى بيها
فتحى"ازيك ياغادة يابنتى"
غادة"الحمدلله كويسة"
ادهم"ازيك ياغادة"
دورت وشها بعيد ومردتش عليه...ونزلوا كلهم مع بعض
كانت لحظات قاسية عند المأذون...لما نصحهم يفكروا سكتوا ومحدش رد عليه...وتردد ادهم شوية...وبص لغادة
"تفكرى تانى ياغادة"
"لأ..فكرت خلاص"
قالتها من ورا قلبها بس كرامتها كانت هى اللى بتتكلم لانها اتأكدت ان ادهم مش بيحبها...بعد ماتمت اجراءات الطلاق مقدرتش غادة تمسك نفسها وقعدت تعيط فى حضن مامتها
صعبت على ادهم...كان عايز يقولها اى حاجة...بس لقى ان مفيش كلام مناسب للموقف ده فسكت...وخرج من عند المأذون
فتحى"بص ياحاج..البيت بيتها وقت ما تحب تروح تاخد حاجتها تروح هى ومامتها بس يبقى حد يدينى خبر او حتى تقولوا لميرفت علشان نبقى عارفين بس...ربنا يصلح حالها ويعوضها خير"
الاب وهو عيونه مدمعه
"شكرا يا حاج فتحى...هنبقى نديكوا خبر اكيد"




الحلقة 28
مشى ادهم مع باباه...ومنظر دموع غادة مش بيروح من قصاد عينيه...كانت صعبانة عليه اوى...ولما وصلوا البيت
ميرفت"ايه عملتوا ايه؟؟؟كل ده بتتكلموا"
فتحى"لا مطولناش فى الكلام احنا روحنا وخلصنا كل حاجة"
ميرفت"يا مصيبتى...اتطلقوا"
فتحى"خلاص يا ميرفت مالوش لازمة الكلام ده خلاص كل شئ نصيب"
ميرفت"وليه اتسرعتوا كده...ليه ياادهم"
ادهم"مش عارف ياماما...انا نازل"

بعد مامشى ادهم وفتحى...خرجت غادة من عند المأذون وهى مازالت بتعيط...من حبها لادهم اللى انتهى بالطلاق...ومن ان حبها كان من طرفها هى بس وعمر ادهم ما حس بيها..وهى فى التاكسى كانت ساندة فى حضن مامتها ولما وقف التاكسى قدام البيت وهما نازلين منه...شافت ادهم قصادها نازل من البيت

اتفاجئ ادهم وهو نازل بتاكسى قدامه ونازل منه غادة وباباها ومامتها...كانت غادة لسه بتعيط... وقف مكانه وبص لها بس هى لما شافته دخلت العمارة بسرعة

اسوأ حاجة حصلت بعد الطلاق ان سوسن وميرفت مش بيروحوا لبعض زى الاول...وكل واحدة فيهم متضايقة ان ده حصل
وبعد اسبوع قررت ميرفت انها تتصل وتشوف سوسن هتكلمها ازاى
"ازيك يا سوسن...عاملة ايه"
"الحمدلله احنا كويسين...انتى عاملة ايه"
"والله زعلانة من اللى حصل...واللى مزعلنى اكتر اننا بعدنا عن بعض"
"واحنا ايه اللى يبعدنا عن بعض... واللى حصل بين ادهم وغادة ده نصيب... مسير كل واحد يجيله نصيبه"
"يعنى مش زعلانة"
"زعلانة بس مش منك... انا زعلانة على ظروف بنتى"
"والله ياسوسن انا كمان زعلانة من اللى حصل...وكنت زعلانة اننا هنتقاطع لان انتى عارفة من يوم ماجيت هنا وانا ماليش حد غيرك"
"ربنا يديم المعروف ياميرفت"
"امين يارب...وغادة عاملة ايه؟"
"من يوم الطلاق وهى نايمة نوم غريب تصحى دقايق وتنام ساعات ولو ضغطت عليها تقعد معايا الاقيها نامت وهى قاعدة على الكنبة"
"وده من ايه ؟؟ لتكون تعبانة ولا حاجة"
"مش عارفة انا بقول يمكن مش عايزة تفكر فبتهرب للنوم..لو فضلت كده كتير هوديها للدكتور يشوفها"
"ابقى طمنينى عليها"
"اكيد ان شاءالله"
وقفلوا ومقدرتش سوسن تسأل على ادهم لانها كانت زعلانة انه فرط فى بنتها بسهولة...هى بتحب ادهم بس مش قادرة متزعلش منه

من يوم الطلاق وغادة حاسة انها تعبانة وكل جسمها بيوجعها وبتنام طول الوقت برضاها وغصب عنها
ومع ذلك كانت بتقوم فى مواعيد ادهم وتبص عليه بس من ورا الشباك ومن غير ما يشوفها...رغم كل اللى حصل بس لسه بتحبه
بتحبه غصب عنها مش بارادتها قلبها معاه بس مش ندمانة على الطلاق لانه طول الفترة اللى عاشوها مع بعض وهو مش حاسس بيها خالص...كان مستنى التفاصيل اللى كانت بتعملها سارة
ومحسش بالتفاصيل اللى كانت بتعملها هى
عمره ما حس انها كانت لما بتنام جنبه لازم بتكون اخده ايده فى حضنها
عمره ما حس انها كانت مهما اتأخر بالليل مش بتنام الا لما ييجى وتطمن عليه
عمره ما اخد باله من المج اللى كان مكتوب عليه اول حرفين من اسمهم مع انها كانت بتقدمله فيه الشاى كل يوم
عمره ماحس انها كانت بتحب سارة بس هو خلاها مش عايزة تسمع سيرتها...لانه حبيبها وجوزها
كانت لازم تشوفه كل يوم واكتر من مرة...بس من ورا الشباك
لحد ما غاب اكتر من يومين مش بيظهر خالص

ادهم كان احساسه بالذنب...واحساسه انه ظلم غادة كان مخليه مش قادر يعيش حياته طبيعى
كان بيروح الشغل ويرجع البيت وكل شوية يبص على بيت غادة يمكن يشوفها...بس للاسف مشفهاش خالص
حس انه مشتاق يشوفها... او حتى يسمع صوتها بس كان خايف يكلمها...لانه فرط فيها بسهولة
كان مش طايق حياته من غيرها وبعد حوالى 10 ايام من وجوده فى بيت مامته قرر انه يروح يقعد كام يوم فى شقته
اول ما دخل البيت كان نفسه يلاقى غادة...حاسس بنفسها وشامم ريحتها...اول مرة يحس انها كانت بتخلى للبيت روح وبهجة بضحكاتها و كلامها ومرحها وخفة دمها
غريبة ليه محسش بيها قبل كده...دخل اوضته وبص فى المراية وافتكر انه كل يوم وهو نازل كانت لازم تظبط شعره بايدها...حتى بعد ما يتسرح...وترش له البرفيوم بتاعه
اتضايق من وحدته من اول دقايق فى البيت...فكر يعمل كوباية شاى ويقعد يلعب اى جيم مسلية ع الكمبيوتر
وهو بيجيب المج بتاعه شاف قلب مرسوم وجواه اول حرفين من اساميهم...اخد المج وبحركة لا ارادية باس حرف غادة وكانه بيبوسها هى
دخل قعد على الكبيوتر وهو بيدور على الالعاب...شاف ملف اول مرة ياخد باله منه...فتح وقراه
"انا مخنوقة وكنت عايزة اكتب اللى انا حاسة بيه بس ملقيتش قلم.. النهاردة بقالى 3 شهور متجوزة ادهم...النهاردة عيد ميلادى بس ادهم مش فاكر...عادى زى اى حاجة تخصنى مش بيفتكرها
انما اى حاجة لسارة فاكرها ومش بينساها
انا مش معترضة على حبه لسارة...بس ياريت يحبنى نص ما بيحبها انما ادهم مش بيحبنى خالص
ادهم النهاردة افتكر عيد ميلادى بعد يومين وبالصدفة لما ماما جابتلى هدية وقالتلى انها اتاخرت فى تهنئتى بعيد ميلادى
ادهم قاللى مقلتليش ليه؟؟
عايزة اقوله انى مهما كنت بحبك ياادهم مش هشحت الحب منك حتى لو هموت من غيرك عمرى ما هفرض الحب عليك
الحب احساس مش رد جميل
بس مهما حصل هفضل احب ادهم لاخر يوم فى عمرى"


الحلقة 29
اتأثر ادهم اوى بالكلام اللى قراه...اتأكد انه ظلم غادة
فكر انه يروح لها حالا ويطلب انه يرجعلها...بس خاف يظلمها تانى فقرر انه يقعد فى البيت كام يوم يفكر لوحده...وبعدين ياخد قراره
قعد 3 ايام فى شقته يدوب يروح الشغل ويرجع على البيت تانى
طول ما هو فى البيت كان بيفكر فى غادة...غادة بس
وقرر انه يكلمها

لما حست غادة ان ادهم مختفى ومش بتشوفه قلقت عليه وكانت عايزة تسأل مامتها يمكن تكون عارفة حاجة...بس اتحرجت ومسألتش... وفجأة سمعت موبايلها بيرن...وشافت رقم ادهم
اتطمنت انه كويس وقعدت تفكر ترد ولا لأ لحد ما الاتصال فصل
ارتاحت ان الاتصال هو اللى حسم القرار
بس الموبايل رن تانى...وردت
"الو"
"الو غادة ازيك "
"الحمدلله"
"انا اسف ياغادة"
"على ايه"
"على اللى حصل"
"لا قصدى اسف على ايه ولا ايه ولا ايه"
"اسف على كل حاجة...انا غلطت فى حقك وندمان"
"بس انا مش ندمانة...لانى مغلطتش فى حقك خالص"
"انا عارف...انا اللى غلطت...سامحينى"
"ممكن اسامحك بس بشرط"
"كل اللى هتقوليه هعمله"
"متكلمنيش تانى"
"مقدرش ياغادة...انا فى بيتنا بقالى 3 ايام ومش عارف اعيش من غيرك...انا بحبك ياغادة"
"يااااااه ياادهم...اخيرا سمعت منك الكلمة اللى بستناها من سنين"
"انا كنت مش شايف حقيقة واضحة قدامى... وهى انى حبيتك ومعرفتش كده غير لما سبتينى"
"وسارة"
سارة...معرفش ادهم يرد..الايام اللى فاتت مفكرش فى سارة كان بيفكر فى غادة بس... بس معقول هينسى سارة بالسرعة دى
"ياغادة اكيد كنت بحب سارة وهفضل فاكرها وفاكر بنتى...بس هما فين دلوقتى...انا بحبك انتى"
"انا خايفة منك ياادهم"
"منى انا؟... ليه"
"خايفة توجع قلبى تانى وانا اتحملت فى حبك كتير اوى"
"جربى... صدقينى مش هتندمى"
"سيبنى افكر كام يوم ...وانت كمان فكر تانى"
"انا مش محتاج افكر...بس فكرى وانا عارف انى مش ههون عليكى تسيبينى"
"ماشى ياادهم...سلام دلوقتى"
"خليكى معايا نتكلم شوية"
"مش قادرة خالص ...عايزة انام جدا"
"تنامى دلوقتى..ولو انه مش وقت نوم بس هسيبك براحتك...مع السلامة يا حبيبتى...اوعى تنسى تحلمى بيا"
قفلت غادة وهى فرحانة اوى من كلام ادهم...بس كانت عايزة تفكر ترجعله ولا لأ...وملحقتش تفكر ناااااااامت

كانت سوسن قلقانة على غادة ونومها الكتير ده... وراحت تصحيها تطمن عليها... قالت لها ان ادهم كلمها وفرحت سوسن بالكلام اللى دار بينهم
"خلاص يا غادة..ارجعوا بقى ياحبيبتى وربنا يبعد عنكم الشيطان"
"خايفة اتسرع..انا قلت لادهم يسيبنى افكر"
"طيب فكرى براحتك..ماتقومى تقعدى معايا"
"شوية كده وجاية"
لسه هتنام تانى سمعت تليفونها بيرن
"ازيك يا حبيبتى"
"الحمدلله ياادهم"
"وحشتينى"
"احنا لسه قافلين مع بعض من شوية"
"وايه يعنى..وحشتينى برضه...ممكن اطلب منك طلب"
"متستعجلنيش فى التفكير"
"لا انا عايز حاجة تانية"
"ايه"
"قومى اقفى فى الشباك اشوفك بس "
"انت مش كنت بتكلمنى من البيت"
"انا جيت بعد ماقفلت معاكى علشان اشوفك وهقعد هنا علشان احس انك قريبة منى ومش راجع البيت غير واحنا مع بعض"
"ربنا يقدم اللى فيه الخير"
وقامت غادة وهى بتكلم ادهم وقفت فى الشباك...شافته قاعد فى البلكونة بيكلمها اول ما شافها...شاور لها بفرحة
وفضلوا يتكلموا وهما شايفين بعض لحد غادة تعبت وقفلوا

كانت غادة فى منتهى السعادة...رغم انها عاشت مع ادهم فى بيت واحد بس عمرها ماحست انهم قريبين من بعض زى النهاردة
وقالت انها تاخد وقت للتفكير وكمان علشان تفضل فى السعادة اللى حاسة بيها مع ادهم رغم البعد

كانت سوسن قلقانة على غادة لانها على غير طبيعتها وقالت لجوزها بعد ماحكت له ان ادهم كلم غادة وهى بتفكر ترجعله
"انا خايفة على غادة"
"مالها..مش بتقولى ان ربنا هيصلح الحال بينهم"
"لا مش قصدى...البنت صحتها مش عجبانى ونايمة على طول ومفيهاش حيل تقوم من السرير"
"وانتى ساكتة ليه...وديها للدكتور نطمن عليها"
"هاخدها واروح بكرة ان شاءالله... ربنا يستر"

تانى يوم راحت غادة وسوسن للدكتور وكانوا قاعدين مستنيين الدور...لما رن التليفون
"ازيك يا حبيبتى..انتى كنتى نايمة"
"لا انا مش فى البيت...انا عند الدكتور"
"ليه ماما تعبانة"
"لا انا تعبانة شوية وجاية اكشف"
"سلامتك ياحبيبتى...قوليلى عنوان الدكتور بسرعة"
"ليه ياادهم "
"علشان اجيلك حالا"
وحاولت غادة تفهمه ان الامر بسيط بس هو صمم وفعلا بعد وقت بسيط كان عندها فى العيادة
لما دخلت تكشف ...كان داخل معاها.. بس سوسن وقفته
"استنى ياادهم مينفعش تدخل معاها الكشف انت دلوقتى مش جوزها"
وقف ادهم وهو قلقان ومتضايق انها مش مراته...بس قعد يستناها لما تخلص كشف...10دقايق وشافهم خارجين...ومبتسمين      
"خير طمنونى...غادة كويسة صح"
سوسن"غادة حامل فى التانى ياادهم...مبروك يا حبيبى"
وقف ادهم مش مصدق اللى سمعه ...كان فرحان اوى ...اخد ايد غادة وقعد يبوسها...الناس اللى كانوا قاعدين استغربوا... اتحرجت غادة "الناس ياادهم"
"هنرجع يا غادة...صح...مش هتحرمينى من ابنى زى مااتحرمت من ذكرى"
دمعت عيون غادة وسوسن
"هنرجع ياادهم...وهنعيش مع بعض انا وانت وابننا"
"دلوقتى...هنروح على البيت...هكلم باباكى ونروح للمأذون واردك هناك ونروح بيتنا مع بعض"
"مع بعض يا حبيبى لاخر العمر"


الحلقة 30 والاخيرة
رجع ادهم وغادة على بيتهم... واكتشف ادهم انه بيحب غادة فعلا وخصوصا بعد الحمل وحس ان ربنا بيعوضه بزوجة وحبيبة وابن او ابنة ... عاشوا فى سعادة وكل واحد فيهم بيسعد التانى اكتر
وبدأوا تجهيز اوضة البيبى حتة حتة مع بعض ولما وصلت غادة للشهر السابع كانت الاوضة مستعدة المولود يشرف فى اى وقت
وولدت غادة فى ميعادها الطبيعى ...كان المولود ولد وسموه محمد
وعملوا سبوع كبير احلى من سبوع ذكرى
ومرت الايام وانفصل ادهم عن شريكه واشترى صيدلية تحت بيته علشان يكون قريب من غادة وابنه محمد
وبعد 3 سنين جابت غادة ولد تانى"احمد"
وكانوا مثال للاسرة السعيدة
اما ادهم فكان بيفتكر سارة على فترات...كان بيفتكرها مع غادة واتفقوا انهم يعملوا صدقة جارية باسم سارة
وفكروا كتير ايه احسن حاجة ...لحد ما توصلوا ان كفالة اليتيم هى اكبر ثواب وفعلا كان فيه مبلغ شهرى بيبعته ادهم لدار ايتام فى ظرف من غير ما يكتب اسمه او عنوانه
كان دايما بيبعته مع العامل اللى عنده فى الصيدلية لانه قريب من بيته وكان بيطمن ان المبلغ وصل من ايصال الاستلام اللى كان بيرجع له باسم "فاعل خير"

فتحى كان كبر فى السن وصحته تعبت ومكنش بيقدر ينزل القاهرة كتير فكانت كل فترة يسافروا ادهم وغادة والولاد وميرفت يسافروا عنده فى البلد ويقعدوا كام يوم ويرجعوا

سوسن وجوزها فرحانين بسعادة بنتهم الوحيدة ومحمد واحمد اللى ماليين عليهم الدنيا سعادة

كبر محمد وبقى عند 12 سنة وكان ادهم فقد الامل نهائى انه يلاقى ذكرى...ويوم اتكلم مع غادة
"غادة حبيبتى... عايزين نجيب اخت للولاد "
"ياريت يا ادهم انا نفسى فى بنت...بس انا بقالى سنتين مش بستعمل اى وسائل منع حمل ومحصلش نصيب"
"خلاص نروح للدكتور يمكن يكون فى اى سبب بسيط ولا حاجة"
ووافقته غادة وراحوا فعلا للدكتور ...بس اتفاجئت بعد تحاليل واشعات ان عندها ما يمنعها من الحمل تانى نهائيا

قعدت فترة وصلت لشهور زعلانة وعلى وشك الاكتئاب بسبب معرفتها انها مش هتقدر تحمل تانى... مع انها مكنتش تعبانة ولا بتشتكى من اى حاجة...وكانت مفاجأة لها
كان ادهم متواجد معاها للتخفيف من حالتها النفسية
"يا غادة انتى زعلانة كده ليه...الحمدلله على كل حال"
"انا زعلانة لانى لسه فى عز شبابى ومقدرش اخلف"
"مش امر ربنا...احنا راضيين بيه"
"انا افرق ايه عن بقية الستات علشان يحصلى كده"
"استغفر الله العظيم... احنا ربنا رزقنا بمحمد واحمد والحمدلله"
"انت كان نفسك نخلف تانى...كلها شوية وتقوللى انك عايز تتجوز"
وفهم ادهم ان اللى مضايق غادة احساسها ان ممكن ادهم يسيبها
وزاد من قربه ليها وحبه لولاده...لحد مارجعت حياتهم طبيعية سعيدة زى الاول

وفى يوم بعد مارجع ادهم من الصيدلية...اتصلت بيه ميرفت
وقالتله ان فيه جواب جاله على بيتها وهو مفتحتوش...فاستغرب فى الاول وبعدين قالها انه هيروح ياخده منها بالليل

بعد مارجع من عند مامته
"جواب ايه اللى جالك ياادهم"
"والله ياغادة حاجة مش فاهمها... دار الايتام اللى ببعت لها الصدقة بتاعة سارة كل شهر بعتالى جواب مكتوب فيه برجاء الحضور للاهمية القصوى...عايزينى فى ايه ولا جابوا العنوان منين مش عارف"
"خلاص روح الصبح وافهم كل حاجة...يمكن عايزين تبرع ولا حاجة"
"اشمعنى المرة دى...وبعدين هما ميعرفونيش اساسا...الصبح اشوف"
قضى ادهم ليلته وهو مستغرب من الجواب واول ما طلع النهار راح دار الايتام...وقابل المديرة بتاعته
"صباح الخير...انا ادهم فتحى جالى جواب امبارح"
"اااه...اهلا وسهلا ا\ادهم اتفضل"
"يا ترى خير"
"خير..انا بس مش عارفة ابدأ الحكاية ازاى... من حوالى13 او 14 سنة جت لى واحدة ست ومعاها بنت صغيرة كانت تقريبا سنة ونص وقتها.. وقالتلى ان بنتها وجوزها عملوا حادثة وماتوا وحفيدتها عاشت وهى مالهاش بيت وعايزة تيجى تقيم فى الدار هى وحفيدتها وتشتغل فيها...وطبعا احنا كدار ايتام بعد مااتأكدنا من الاوراق اللى معاها ان كلامها صح  لما لاقينا انها هتقيم فده بالنسبة لنا بتبقى ام بديلة لمجموعة من الاطفال"
قاطعها ادهم وهو مش مصدق
"هو حضرتك بتقصدى بالطفلة الصغيرة ...ذكرى"
"ايوه...بس دلوقتى هى مش طفلة دى بقت عروسة زى القمر"
"اشوفها...عايز اشوفها...وجدتها فين؟؟اخيرا سمحت انى اشوفها"
"انا مقدرة لهفتك بس هكملك اللى حصل"
"اسف لمقاطعتك بس غصب عنى...كملى"
"احنا عاشت معانا مدام رجاء وهى واحدة مننا وذكرى مكنتش حاسة باليتم زى بقية الولاد لان معاها جدتها وبصراحة حنانها كان كبير على كل الولاد وكان كل الولاد بيحبوها... من اسبوع توفت رجاء وكان الطبيعى ان ذكرى هتقيم فى الدار عادى زى ماهى...بس اتفاجئت ان واحدة من الامهات اللى فى الدار بتسلمنى جواب وقالتلى ان رجاء اديتهولها من 5 سنين وقالت لها لو جرالها اى حاجة تسلمنى الجواب ده...اتفضل اقراه
"لما هتقرأوا رسالتى دى هكون مش موجودة... انا لما اموت مش عايزة ذكرى تعيش فى الدار...ابوها عايش مش مات فى الحادثة زى ماقلت ...انا معرفش غير عنوان مامته وعنوان الصيدلية اللى بيشتغل فيها...لو موصلتلوش هكتب عنوان اختى ياريت ذكرى تعيش معاها او مع ابوها انما بلاش فى الدار"
وعلى فكرة فى جواب منها لاختها لو تقدر توصلهولها نكون شاكرين جدا"
"اه طبعا ممكن... بس ذكرى عارفة انى عايش ولا ميت"
"فى الحقيقة انها كانت قايلة لذكرى ان الحادثة لما حصلت محدش عارف ان كنت عايش ولا لأ ...تقريبا هى كانت عاملة حسابها للموقف ده وعلشان تدى امل للبنت انها هتشوفك... احنا كنا بنستغرب من حبها لذكرى"
"ممكن اشوفها"
وبعتت المديرة عاملة تجيب ذكرى
"تعالى ياذكرى احنا دورنا على باباكى ولقيناه وهو جاى علشان ياخدك"
اتفاجئ ادهم ببنته ...كانت نسخة من سارة...وكانت فعلا عروسة زى القمر مش طفلة زى ماكان متخيل...هى عندها حوالى 15 سنة
اخدها فى حضنه على قد شوق السنين وذكرى كانت مشتافقة تشوف باباها اللى متعرفش عنه حاجة...كانوا هما الاتنين بيعيطوا بفرحة كبيرة...فرحة مش متخيلينها هما الاتنين
اخد ذكرى ...والجواب بتاع سوسن...وسأل المديرة عن المكان اللى اتدفنت فيه...فقالت انها اتدفنت مع بنتها لانها كانت موصية بكده وسايبة المكان وفلوس دفنها كمان

طول الطريق وذكرى ماسكة فى ايد ادهم وفرحانة وسألته
"بابا انت عايش مع مين"
"مع مراتى وولادى...اخواتك"
"ومراتك مش هتقول حاجة لما تتفاجئ بيا"
"هتشوفى بنفسك...انتى لو تعرفى انتى كلنا مستنيينك من امتى...ودورت عليكى كتير لحد مافقدت الامل"
لما وصل البيت وهو بيفتح الباب...وذكرى وراه... نادى على غادة
اول ماغادة وصلت عند الباب...اتفاجئت
"سارة؟؟؟"
"لا ذكرى يا غادة"
جريت عليها غادة واخدتها فى حضنها بحب وحنان ولهفة واشتياق لانها كانت بتفكرها بسارة...ونادت على اخواتها محمد واحمد واتعرفوا عليها...واتصلوا بسوسن وميرفت اللى جم بسرعة لذكرى
حست ذكرى بالالفة بسرعة وسطهم وخصوصا انهم حكوا لها كتير عن السنين اللى فاتت بس محدش كان بيجيب سيرة رجاء بسوء قدامها لانها كانت بتحبها اوى فوق الوصف

لما سوسن فتحت الجواب اللى اداهولها ادهم قراته بدموعها
"اختى الوحيدة
كان نفسى منبعدش السنين دى كلها عن بعض... بس خفت تاخدوا منى ذكرى وهى الذكرى الوحيدة لسارة...وعوضتنى عنها مكنتش هقدر ابوها ياخدها منى...انا بعد مااموت امانة عليكى خلى بالك منها ومتسيبيهاش لمرات ابوها تعذبها وتعاملها وحش"
عاشوا مع بعض وكانت ذكرى قريبة اوى لغادة وكأنها بنتها اللى خلفتها وذكرى حبيتها اوى لانها كانت بتكلمها عن سارة وعن حكايات طفولتهم وكانت مبتفرقش فى المعاملة ابدا بينها وبين اخواتها ...كانت البنت اللى اتمنوها ومقدرتش تخلفها غادة
وكانت الاخت الكبيرة الحنينة على اخواتها
وكانت الحفيدة لميرفت وسوسن اللى بتحظى بالحب من الجميع.




