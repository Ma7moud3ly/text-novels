
شعر





للشاعر
محمد أبو زيد الأسيوطي




إهداء
إلي الوطن الجريح..
إلي أبي وأمي ..إلي زوجتي وأبنائي  
إلي روح شقيقتي 
إلى الأصدقاء والأخوة في مربع الحب.
محمد أبو زيد الأسيوطي






                                              أخي في الله  
مفتتح ..
بسم الله،
قبل ما أبدأ، 
وأَسَمِي
أستعيذ شيطان..
رجيم، 
وأدعي دعوة..
خير لأمي..
توصية رحمن..
رحيم، 
بعدها..
هـ احكي وأقول:
وافتح الجرح الأليم. 
بس صلوا..
ع الرسول  
لجل ما روحكم تهيم 
لأجل ما تطيب الجروح
والهموم منَّا تزول  
دا الوصـول..
للحـق غاية.
   
  ***
 فـي البداية 
أوصي نفسي..
بالإيمان 
والهداية 
وأوصي إخواني
بتقوى الله 
ونفسي ربنا..
يقبل دعايا. 
يا إلهي..
أنت جاهي 
بدعي باسمك 
العظيم 
تهدي قلبي، 
وتهدي روحي 
للصراط المستقيم. 
يا كريم..
افتح لي بابك
واكفي روحي.. 
نار عذابك 
كل مؤمن..
خاف حسابك.. 
دخله جنه 
نعيم 
توب علينا..
محتاجين 
نرجع كفاية. 
يا أخي..
في الله تعالى..
نبتدي..
نوّصل رسالة 
نمشي..
في سكة هداية   
نفهم الإسـلام 
صحيح ..
نحيي من تاني
العدالة 
بالعمل ويَّا 
السُلوك 
يعني أفعال 
مش قواله 
يلّه بينا 
نحب بعض..
مهما كُنّا ..
في أي أرض
نحيي دينّا
كل سَُـنَّة..
وكل فرض
تبقي حرب..
علي الضلالة 
ننصر الإسلام
بحق..
لجل شمس الدين
تشق 
من جديد..
لأجل يرجع
تاني خالد..
كلنا لازم..
يجاهد نفسه..
يعني كل واحد.. 
يبكي علي 
روحه وحاله 
قبل ما تقوم..
القيامة 
يا أخي..
دا ما فيش 
طريقة؛
غير طريق 
الاستقامة
في الرَخَا..
وفي عز 
ضيقة،
خلـي إيمانك..
علامة
خلي روحك..
خالصة صادقة
في الإيمـان..
بالله وعاشقة،
للحلال..
والله  تبقي..
عبد لكن ..
ليك كرامة. 
تتبع نهج 
الرسول..
الحيـاة تبقي 
نعيم، 
دا الرسول 
صادق أمين
كان رحيم 
بالمؤمنين .
كرَّمُة ربُه 
العظيم  
واصطفاه..
جل جلاله 
يا أخي 
في الله تعالى  
نزرع الخير..
في القلوب، 
نبتدي نحرم 
حرامه 
م الذنوب نبكي،
نتوب، 
نرضي 
ف الدنيا ..
بحلاله 
نَفْسِنَا الحرة 
الأبية..
اختفت..
 وسط الزحام .
نِفْسِنا 
نبقي خليّه.. 
الإمام ..
زيّ الرعية.
نشتغل..
من غير كلام..
ننشر الإسلام.. 
نعلم ..
دينا مش 
دين الجهالة 
يا أخي 
في الله تعالى  
نبتدي 
نوَّصل رسالة 
لـجل كل 
الدنيا تعرف.. 
مين حبيب الله.. 
محمد.
لجل كل 
الدنيا تشهد..
إن خير 
الخلق احمد. 
وإنِ ده..
نهجه القويم.. 
يعني لازم..
نستقيم، 
يعني تبقي 
حياتنا طاعة، 
كلها حب..
وعبادة. 
أصلحوا..
قدر استطاعة. 
أصلحوا 
في الكون..
يا سادة. 
د الرسول 
هوَ الشفيع 
والشفاعة..
كل حاجة، 
آه يا سعده.. 
مين يآمن..
قبل ما يفوت
الأوان يا بشر.. 
مين فينا ضامن.. 
يوم ما يعجز..
اللسان.. 
يبقي عملك..
بين يديك، 
والرجوع تاني..
استحالة.

   *** 
حلم
 مع إيقاف التنفيذ 

و بحاول..
أدوَّر علي نفسي..
وسط المخاليق.
مش بلاقيني
وبدوّر تاني..
علي كياني
وفي أي..
طريق.
علي ضيّ نهار
يثبت ليَّ..
إن انا
عايش ..
بِحَقِيق،
أو كلمة حب ..
تِبِلِ الرِّيق.
طارت..
عصافير الأحلام..
من أغصاني،  
ما عدتش تغني 
ولا تزقزق،  
ولا أي عبير.. 
عاد يتصدق
ولا أي نسيم  
ولا نغم الحب..
ف ألحاني 
بيقول:
تقاسيم.. 
وارجع تاني..
رغم التعتيم..
اللي ف شمسي.. 
اضحك..
علي نفسي، 
وأتبسِّم،  
وانده..
ع القمر المتخبى..
جوه الدهاليز . 
بعد التركيز ..
بـ يرُدِ صداه.. 
حلمك..
مش قابل للتنفيذ.! 
مش بستسلم 
من بين ..
كراكيب يأسي 
بلملم..
بعض الأفكار..
اللي اتخنقت 
علي باب مقفول. 
وغرام في الروح..
اللي أتحرقت 
وأمل مقتول. 
وبيتألم.. 
من عزم الريح،
وقصور أحلام..
بدأت تنهار..
في ضلام الليل 
اللي معتم 
وأنا لسه برتل
قرآني، 
واقرا التسابيح 
وبحاول تاني..
إني انا ارسم.. 
لوحة من الحلم.. 
اللي اتهدِّم.. 
تطلع شخابيط. 
وألقي الوطاويط..
علي كل جدار.. 
غاوية التنطيط. 
لو خطوتي..
حاولت تتقدم 
يتقطع الخيط.. 
اللي ما بيني..
وبين الأحلام، 
بعد المشوار
اللي ضانيني..
بلاقيني جريح، 
مطعون بالسهم 
اللي قتلني..
ميت مرة زمان، 
وبحاول..
آخد أنفاسي.. 
يطلع دخان. 
بيخلى..
النار المكمورة.. 
جوايا تشيط، 
وزماني..
يعيد نفس الصورة، 
والحزن شريط.. 
غاوي التكرار..
مليون مرة.. 
علي شاشة قلبي
اللي أتحرقت..
جوه وبره، 
وأنا لسه شباب، 
وكلاب..
مسعورة بتتسابق.. 
جوه السراديب..  
علي مين هـ يفوز. 
وأنا المنبوذ
مكسور وطريد..
من جنة..
أحلامي العالية..
الطريق العوز.. 
اللي ماشيني.. 
بالطول والعرض. 
مين..
يشرب دمي 
في شراييني..؟ 
ويصلي الفرض 
علي روح..
أراجوز ..
مرمي علي الأرض، 
ويحلي..
بلحمي المجزوز 
ومعلق..  
فوق الأبواب، 
ويبارك ..
روحي المدشوشة..
في رحاية القهر، 
وكرامتي ..
المنهوشة ف كوشة ،
وف عز الضهر 
بدأت تتزف..
علي احلي عريس.. 
علي سيمفونية..
من الأحزان. 
يرقص..
ويايا ويتراقص..
دمعي اللي اتهان.. 
من غير أحاسيس.. 
علي لحن عذاب،  
مع صوت إبليس. 
مين فيكم بس..
القرداتي.. 
اللي جايب لي 
اللوز ..
علشان اتنطط 
قدامه،
مانا لسه عبيط، 
وكمان كدَّاب..
رغم التخبيط.. 
اللي كاسرني 
والهم الِّلي..
في سجنه 
أسرني.. 
أنا مش مهزوز، 
لسَّاني بَعِيش..
مفرود البوز،  
من غير كراميش.
وبنام واحلم ..
بمطر وسحاب.. 
رغم التهبيش. 
بحلم..
والحلم لأمثالي،
ولا باب،
ولا شيش. 
ولا حتى يجوز، 
وعشان درويش..
أنا حلمي بسيط.. 
بحلم  لو أكون.. 
إنسان فعلا..
من غير لا شروط،  
ولا أي خنوع.
واغني.. 
نشيد الحرية 
علي ورق التوت، 
وبصوت مسموع.. 
بحلم بالفجر..
اللي بـ يدَّن، 
والضلمه تفوت.. 
من غير.. 
لا رجوع،
ولا حتي سلام..
بحلم بسلام.. 
عدل وقوة..
مش استسلام، 
وكمان مشروط.
بحلم بوليد..
يحمل اسمي
من بعد الموت 
بحلم بالقوت..
اللي يكفّي 
بحلم بوطن 
ييجي ف صفي، 
ويعيش مبسوط. 
بحلم وبفوق.. 
علي نفس 
الصوت. 
كفياك تعجيز.. 
حلمك..
مش قابل 
للتنفيذ.!

  ***











ماما أمريكا‍‍‍‍‍‍‍‍‍‍‍‍‍‌‌‌00

ماما أمريكا..
 تقولنا هِشْ   
كله في ثانية
يخش العش
مش هـ نكابر
ولا هـ نغامر..
أصل أوامر 
عمنا بوش..
يبقي الوطن 
العربي بحاله
تركه ورثها 
أبوه عن خاله، 
وإحنا حلاله
يا ناس معلش..
لما يحب
يكون له مزاج..
يدخل سوريا 
أو بغداد..
أصله الواد 
والواد .. بيقش
أما الشايب.. 
عيني عليه.. 
يعمل إيه..؟
ولا بيهش، 
ولا بينش
واحنا بقينا 
ورق كوتشتينه.. 
كل الدنيا.. 
بتلعب بينا..
كله بيكسب،
وإحنا بنخسر،
و اللي بيلعب.. 
بينا بيقـدر  
يرجع لينا.. 
بأيها وش..!
كوم أمريكا..
يا ناس بيزيد،  
وإحنا. في قلب
وطنّا..عبيد..
مش عارفين.. 
الدور علي مين..
ف فلسطــــين
صوت الأقصى.. 
يقول: مش عار..
يفصل بيني
وبينكو جدار..
لو كان غاب..   
عنكو كتاب ربنا
يبقي المثوى النار..
ليل ونهار، 
وأنا بانهار.. 
قدّام منكم
كل يهودي 
يزيد تجريحي.. 
راح فين دينكم..؟
ولا مسلم
ولا حتي مسيحي.. 
قادر يأخد
أي قرار..!
يبكي الشعب
بصوت مجروح..
منا القدس 
خلاص بتروح..
صوت مدبوح..
يبكي يقول
كفياكم ظلم   
عايزين سلم..
نلقي الرد 
علينا دمار .
الاستعمار..
عايز حرب.. 
يرضي أمريكا،
يرضي الغرب..؟!
وقت الحرب..
كل سلاح 
طبعا مسموح..
ألف شهيد،
وشهيد، 
وشهيد..
إية..؟
ما يفيض الدم ،
يسيل.
كله يهون 
في سبيل..
أمريكا 
لجل ما تحكم.. 
إسرائيل..
كل العالم.. 
من يوم آدم
رسموا الحلم،
 وقالوا خلاص.. 
لازم نملك 
كل الدنيا..
ياما سقونا 
مرار الكأس، 
وبننداس، وبقالنا 
سنين..كسروا علينا 
جميع الأبواب، 
دخلوا علينا 
من الشبابيك،
قالوا خلاص.. 
هـ نصفي حساب،  
حلفوا لشعــبنا..
 لنوريك،
وف نيو يــورك..
رفعوا شعار.. 
للحرية ..
بصوت كداب،
عملوا ضحية، 
وقالوا بلادنا 
بلاد إرهاب،
في المحراب..
صلوا وصاموا 
لدين الحرب..  
لمّوا الغرب علينا 
وقالوا:
إننا قال..
مش شعب 
سلام،
وان الخير..
ده علينا كتير،
قالوا حرام..
إن الناس دي ..
يكون لها 
صوت،    
لازم نكسرهم، 
ونفوت،
لازم..
صوت الحق
يموت.     
سبُّوا، 
وطعنوا.. 
ف الإسلام..
بدأت حرب الدين ..
والملّة،
قالوا.. 
لا يمكن 
نوصل
إلاّ.. 
لو خلينا 
الكل ينام..
ف الأوهام..  
نعمل..
إن هدفنا ..
سلام،
نضرب 
سوريا.. 
مع لبنان،  
فلمنا برضُه ..
مع صدام،
وإسرائيل.. 
تضرب 
وتلاقي..
ف فلسطين..
وسيبولنا 
الباقي..
كل عراقي..
هــ يبقي 
حطام
فكر شيطاني،
يبقي الجاني
بريء 
في زمنّا
والمظلوم.. 
بقي هوَ 
مُدان.
شرع أمريكا 
في البلدان..  
زي الداء..
ف العــراق..
مع بريطانيا 
عملوا تحالف،                                      قالوا مع بعض
هـ نعمل وِحْدَه. 
                               مجلس أمن..
أمم متحدة..
مش هـ تخالف.
رسموا وعدّوا..
الاستعداد،
قالوا.. 
الخير كله ف بغداد
كل المجلس..قال: 
مش ممكن
إلا الحرب، قالوا.. 
لا يمكن نرجع 
صعب..
خدنا قرار 
م العهد السالف
عَدُّوا جيوشهم  
مين هيحوشهم..؟!
نهبوا بلادنا، 
وقالوا تمام..
شكرا أوي..
مستر صدام..
ترمي بلادك
وسط الخيّه 
للحرامية، 
وللإجرام..!
قالوا.. 
لابد الفوضى تزيد،
علشان نفضل 
فيها كمان،
خلّوا الشعب 
يعيش متهان..
زرعوا الحزن،
خلوا الطفل..
شعره يشيب
قبل أوان، 
داخل سجن.. 
آبو غريب،
شفنا أمريكا..
متعريّة..
أدي أمريكا، 
وادي الحريّة
شعب بحاله.. 
يبقي ضحيّة  
طب فين هيّه.. 
حقوق الإنسان..؟!
بعد ما قالوا.. 
دي فيها سلاح،  
قالوا.. مفيش..!
فيها صـــدام، 
لازم ينزاح، 
منبقــيش.. 
علي حضارتها،
جت خربتها،
وادي أخرتها، 
بقت بركان..
يرضي دا مين.. 
في أيها دين.. 
م الأديان..؟
احكموا قولوا..
مين غلطان..؟
مين الظالم.. 
طَبْ مين خان..؟
لو ناسيين.. 
افتكروا زمان.. 
درس أمريكا 
                   مع فيتنام..
لأجل تنام.. 
هيّه وترتاح؛ 
يبقي النووي..
في إيدها سلاح،
وإحنا في إيدنا.. 
يبقي حرام،
يبقي العربي.. 
يا ناس إرهابي،
والأمريكي.. 
رسول إحسان.
شرع أمريكا 
في البلدان،
وفــ لبنان..
عملوا عمايل..
يا ولداه،.!
قالوا.. النصر 
في أيدنا مداه،
يوم و التاني.. 
يسلم لينا..
             حزب الله..
بس الحزب ..
بدأ بإيمان..   
حرب المؤمن..
للعدوان،
قالوا.. خلاص..
هـ تروح الهيبة 
عيبة ف حق 
الأمريكان
لازم النصر..
يكون له سبيل.. 
إسرائيل..! 
بدأت ف الحال
بالأطفال
وعشان بوش 
كمان منفوخ..
قال.. لا شيوخ، 
ولا حتي صغار.. 
دمر.. حطـم.. 
مين يتكلـم..؟
أنا فرعون.. 
ربكم الأعظم
مين زييَّا..؟
حطموا 
ف البنية التحتيه
عايز كل بلادهم ديه..   
تبقي دمار.
بقي مش عار
في جبين أمريكا 
تشرب من 
دم الأطفال
دم ولادنا.. 
بقي شلال
ف ايدين غدَّار
خطفوا البسمة
واحلي نهار
دهسوا كمان
زهر الأوطان
يبقي..
في شرع 
أمريكا حلال  
طب مين قال..؟
هيّه الروح 
مش برضوا أمانه
ولا
                 مذابح قانا 
خيال..؟
ألف سؤال
جوانا يدين   
الخاينين
هيه دي حرب
المدنيين  
في أيها دين
الشعب يباد
في أيها شرع 
عملتوا مزاد
بعتوا بلادنا 
الغاليه رخيص
لو أبليس
كان قال دا محال 
لكن ربك بالمرصاد 
وحده أراد،
ونصر ربك
حزبه عشان
يصبحوا عبره 
في كل زمان
ونقول ايه
عن قصة 
سوريا..؟
ما هي مش كوريا ..!
لجل يهاب 
منها غراب 
أمريكا العظمي 
دا أحنا العضمة
وهما كلاب.
أما إيران.. 
عملت ليها 
أمريكا حساب
قصة..
وكل ما فيها..
عذاب
أقرا كتاب..
أمريكا هـ تعرف
دول مين همة
ف السودان.. أفغانستان.. 
تعرف عنهم 
اكتر لمَّا
ييجي اليوم 
ويكون.. لينا كلمة
نبني..
الوطن العربي بذمة
والإسلام ..
ترجع له الأمة  
يومها النصر 
هـ يبقي حليف
بكرة تشوف 
مش تخاريف
اصبر..
بس الصبر جمــيل
لو خلــــينا..
نبينا دلـيل   
يومها هـ نقدر..
علي أمريكا،
وإسرائيل.
       
     ***

رابط للقصيدة علي اليوت يوب
http://www.youtube.com/watch?v=oj-cQ1Y9Frk

        







 أحلي حدوته

فاكره زمان
علي التوتة..
رسمنا قلب 
سهم ودار،
وشمس نهار،
وبنوتة..
بيغسل توبها 
ضىّ الشمس، 
وبتغني..
بلغة الهمس 
وبتحكي..
لبكرة وأمس.. 
حدوتة 
كانت حلوة 
وقمورة 
واحلي 
من أي بنوتة، 
وتطلع..
 زي قمر الليل
علي ليلها، 
ونيلها..
كان بيفتنا..
جمال يشبه
 تقاسيمها، 
وتقاسيمنا، 
وصوت..
يشدو كما المواويل 
وشمس أصيل
علي الضفة، 
وع الشفة.. 
كلام..
يسحر نجوم الليل، 
وورد وزهر 
عنابي شفايفها، 
ولمّا لمحت 
مخاوفها.. 
قفلت..
عليّا محرابي، 
ورحت أصلي
صلواتي،  
وأدعيلها. 
يا رب أقبل
دعًوًاتي 
ماليش غيرها 
ماليش غير 
حضنها سريري،
وتفكيري..
أتْقِسِم نُصين 
فيه ناس..
بتحب ليه..
واحده،
وناس..
بتحب بالملايين، 
وناس..
معدومة م الإحساس، 
وناس..
بتغني في الزفة، 
ومش شايفة، 
ولا عارفة..
تغني لمين..؟  
وأنا مقسوم لي 
أحب أتنين. 
بحبك أنت
يا أمي، 
وأم عيالي،
والبنتين  
منار الأولي  
سنة أولي 
غرام فيكِ
يا أم الدنيا،
والتانية 
دي مَيّ..
شقاوة العاشقين.
خسارة يا قلبي 
مش شايل 
يا ريت..
عندي كمان قلبين 
لأني بجد..
مش طايل..
اسيب حته 
من الإحساس.. 
أوزعهاعلي الباقيين 
خلاص.. 
قلبي أتملي بالحب 
وبحر حنين
ليلاتي يصب 
ومش عارف..
أوديه فين..! 
يا ربي..
صونها وأحرسها 
دي حسّاني،
وأنا حاسسها 
يا قمره..
بتسبل القصة 
علي أجمل،
واحلي جبين 
بيلمسها.. 
دي أنفاسها.. 
عبير ونسيم
دي سنيورة،
ومحفورة..
في جدران قلبي
ع الجنبين. 
بنينا طوبة 
فوق طوبة.. 
علي ترابها،
وكبر الحب 
أسطورة..
في محرابها، 
ومكتوبة أسامينا 
علي سحابها،
علي جريد النخيل 
ع الضِلّْ 
علي نسمة 
عبير بتهلّ 
علي نجمة،
وقمر بيطُلّ.. 
على الضحكة
بوادينا،
علي الخضرة 
علي الصحرا
اللي بتنادي
الربيع فينا، 
علي الماضي،
علي بكرة 
اللي مستني 
بلهفة..
لجل ما يجينا، 
علي سحاب 
الأمل والحلم.  
يا أجمل غنوه 
جوه الدم، 
كتبتك.. 
في العيون السمر 
نشيد للحب..
يتغني 
مع العصافير 
علي الأزهار 
قصيدة.. 
عشق م الجنة،
تغير منها 
جميع الأشعار،
وتتمني 
تبوس خدك 
وتعبد نظرة 
ف عنيكِ، 
وحواليكِ 
نطير.. نرقص 
على الأغصان، 
بأحلامنا،
وأنا فرحان وبتهنا.. 
في قلبي..
لسه تاني كلام، 
وشوق وحنان،
وألف غرام، 
وزغروته 
بحبك 
لو هـ موت فيكِ 
متين موته..  
بحبك 
يا مصر.. 
يا احلي حدوتة  

                                                  *** 
رابط للقصيدة علي اليوت يوب 
http://www.youtube.com/watch?v=TmnL3Gq_fqk







                                             مسجل..
 بعلم ..
                        الوصول .!

سيادة 
جناب الوزير 
الهمام..
تحية و سلام،
مقدم إليكم
باسم الفقير
سعد بن مسعد 
سعيد الإمام.
مواطن، 
وقاطن
في قرية حزينة 
بيوتها قديمة،
ومكتوب عليها 
دخولها حرام،
واعرض شكايا
باسم الضحايا 
باسم الولايا
اللي فيهم.. 
كلام..!
يا ريت..
ترحمونا،
كفاية غلا،
حياتنا بلا، 
لا عارف
أعيش،
ودايما مفيش، 
ولا عندي عيش 
يكفي الوله،
وأروح المخابز 
أشوف بهدله،
وبطني..
في عمره 
ما يوم اتملا،
ومن جوعي أبدا 
لا يمكن أنام،
ووسط الزحام
أشوف..
كام مواصلة 
علي ألف وصلة 
اركب،
وانزل،
وادفع،
وأبدل، 
وشوف دول بكام،
وأروح شغلي وخري 
وملحقش أمضي،
ويخصم مرتب 
جنابي تمام..
سيادة 
معالي الوزير الهمام
أنا عندي عيل، 
وخايف عليه، 
ولو ضل حيطة 
أكيد هـ يدارية
ولا عنده شغله 
ولا مشغله،
وحالته بلا،
لا قادر يفكر 
في مرة.. في جواز،
ولا عنده يفرش 
سرير.. مش جهاز،
ونفسه في شقة 
وتحت الحساب،
ومش شرط
طُرْقَة، 
ولا حتي باب،
ولو أوضه 
واحدة، 
علي لمبة جاز..
تكون 
في أي حته 
يا ريت والسلام..
واطمع 
في شغله 
تساعده يا بيه،
ولو كان راتبها 
خمسين جنية..
دا ابني مخلص 
علامو وليه
قول يعني عام
أو قول عامين..
خمسة.. ستة..
ييجي له  سنين 
وطالع لأبوه 
يحب الكلام،
ولو حتى صعبة
وظيفة الولد..
خلاص 
مش مهم..
لكن عندي شكوي
بخصوص البلد
ميِّة بلدنا 
تعييِّ السليم،
وماتوا كتير 
م الرجال والحريم،
وقالو فشل، 
وكام ألف واحد 
يعني غسل..
الكليتين، 
وكام، وكام..
وكام مرة نشكي، 
ونحكي، ونبكي، 
ونلقي الشكاوي 
تضيع في الزحام..!
سيادة معالي.. 
الوزير.. الهمام
بلاش المياه..
جايز.. 
صعب إصلاحها.. 
في وقتنا..
سيبك وخلينا..
إحنا هنا
دا شكوي ولينا
 بقي كلنا
كتير عندنا 
مرضي وفوضي.. 
كتير في العلاج
وكلة بيكشف 
وحسب المزاج
طبيب يكرمك.. 
طبيب يحرمك..
طبيب يشتمك،
روح القري، 
وشوف أي وحدة 
ومستشفي صحة 
تصاب بالجنون ..
وتحلف بربك 
لا يمكن تكون 
دي مستشفي صحة
دي لا تشفي دوخة 
ولا حتي كحة
يعافي جنابك 
وتفضل بصحة 
كلامي يزعل.. 
جنابك..؟
بلاش 
عموما.. بلاش
لا كان سعد مسعد، 
ولا حتي عاش
خلاص اللي يمرض
 يولع يموت
لكن ليّا شكوي 
تخص البيوت
بيوتنا وآلية، 
خلاص للسقوط 
بيوتنا... بلاش 
جنابك تفضل..
أكيد السكوت
جنابك ...
جنابك تِفضّل..
تِفضّل أموت..!
أموت بس 
هـ أفضل 
احيي جنابك،
وأقف عند بابك 
وأهتف وأقول
عاش الوزير..
عاش الوزير..
عاش.. أيوه عاش
وتفضل سنين 
جنابك عمار
مقدم إليكم
باسم الفقير
سعد بن مسعد
سعيد الحمار..!
     
    ***



                                    

                                                      







        توهان

بعد لفك 
في الشوارع
ليل.. نهار،
بين حواري
اليأس،
وبيوت الدموع
وأنت شايل
فوق جبينك
انكسار،
وأنت جارر
كوم أسي،  
وجبلين خضوع،
واللي يسقط  
من همومك
في انتظار 
عودتك.. 
ساعة الرجوع
وأنت عريان ،
م الأمان.
بين ايديك 
عكاز هشيم..
يهوي بيك 
في الانهزام
جوه بير.. 
ضلمة وعتـيم،
كل ما تحاول 
تقوم.. 
الهموم تبرك 
عليك،
تشتريك..
من غير تمن.
هوه ده
حالك يا قلبي،
وأنت محروم 
من وطن..!
مش لاقيلك 
أي بر،
والأَمَرّْ.. 
لو تموت.. 
يحرموك حتى 
الكفن،  
والزمن.. 
عمّال يمر،
وأنت بتصلى 
بخشوع
في المساجد..
لسه زاهد 
ع الكلام.. 
تحت أقدامك 
تراب..
عايزك تجاهد،
كل ذرة 
فيه حرام..
لو تلمسك، 
وأنت مهزوم
جوه سجنك.
 ألف صمت 
بيحبسك، 
كل خطواتك 
عدم،
والندم.. 
بيموِّتك
وأما تتلخبط
مسألك.. 
يصحي عقلك 
تاني فيك 
ويناديك..
صوت ضميرك
 اللي مات.
من الآهات 
السكات.. بيسكّتك 
رغم أنفك.. 
يشتري، 
ويبيع عواطفك 
ضعفك المحفور 
في وصفك.. 
يفترش لك 
سكتك. 
تيجي تخلع 
هدمتك، 
ولا تنفض 
من غبارك.. 
يِمْلَي..
حواليك.. دنيتك 
تجري.. تهرب..
تستخبى.. 
جوه دارك 
تنزع الهَمّ 
اللي لابسك..
تنفض..
الأحزان.. تحاوطك
تجري.. تسكن..
جوه نفسك
تلقي يأسك.. 
يطردك
تقفل الأبواب..
عليك.. تستعيذ 
تتفتح..
شبابيك مهانة 
بتعبدك،
وأنت تايه 
لسه مش 
واخد قرارك..
موت بخوفك..
ألف ليل 
م الهم ضيفك
فوق سريرك..
يرسم الأحزان 
مصيرك،
يرمي خيرك 
بره بابك..! 
أمتي يا قلبي 
اللي شارد  
تطوي سكة 
اغترابك.. 
فوق كتابك، 
تبتدى..
تكتب حروفك 
فوق سطور
الإنسانية 
حبرها من دم 
قلبك 
مش بحبك 
وأنت فارد 
سرب خوفك 
والكلام ميت 
في جوفك.. 
مُرّ ريقك.. 
أمته ضيقك 
ينسي شكلك..
ينسي طيفك..
تزرع الأحلام 
بأيدك. 
تبتدى.. 
تاخد قرارك 
نفسي أشوفك  
والأمل شمس 
ف نهارك.. 
يا ترى..
تقدر يا قلبي
من جديد..
تعلن وجودك؟ 
ولا هفضل 
مستخبي..
بين دموعي  
واعتذارك..؟ 
يا ترى تقدر 
تغير سكتك، 
وتعيد مسارك..؟ 
يا ترى..
تقدر يا قلبي،
ولا أعلن..
انتحارك..!  

    ***
رابط للقصيدة علي اليوت يوب 
http://www.youtube.com/watch?v=uc2ltIyX5Jg





                                    












                                          أختنا العزيزة..  
                                             كونداليزا  
اختنا العزيزة..
كونداليزا 
شاكرين
لاحترامك القضية 
واهتمامك العظيم 
شرق أوسط 
ميه ميه 
اشكري لنا الخارجية 
والسياسة الأمريكية 
واشكري..
بوش العظيم
باسم بحر 
من الدماء 
عمَّ يجري 
في العراق 
باسم صدام 
اللي راح
 في العيد ضحية 
كربلاء 
باسم إكليل 
الزهور 
اللي وعد
الشعب بيه 
فكرية..
بالكرم، 
وبالحفاوة،
وبدعاء.. 
كل اليتامى 
والأرامل 
واللي داقوا 
من الجراح
واشكريه 
ع النجاح
بعد ما اكتشف 
السلاح
باسم عهد 
الارتياح 
اللي عاش 
الشعب فيه
اشكريه
ع الحكومة 
العنصرية 
اللي جت 
من غير ميعاد
اللي فارضه 
روحها فرض 
على البلاد
اللي حكمت 
بالفساد 
اللي باعت 
كل عرض 
بالمزاد
اللي فقدت 
الاحترام
لما حطت 
ايدها في ايدين 
العدو
لما خانوا،
واعتدوا
لما لبسوا 
ألف وش 
وعينوا بوش 
الإمام ع المسلمين 

اختنا العزيزة 
كونداليزا 
شاكرين
للحلول المنطقية 
والصراط المستقيم
ع النعيم
اللي عاش 
الاقصي فيه
ع التاريخ 
اللي عايزه 
تغيريه 
زور وغش
العرب دي 
متستاهلش
تاعبه نفسك
 شايله هَمّْ 
حالنا وإحنا 
حالنا غمّْ
 كل يوم 
شهداء ودم
 عم بوش 
ح يعمل ايه..؟ 
دا كتير حرام 
والله كتر 
ألف خيرة
اصلوا بِيْحَكِّم 
ضميره 
في القضية
ع العموم 
ليه التحية
وابعتيلوا 
مِيت سلام
باسم كام 
مليون شهيد 
دمة نازف 
كل عام
 باسم حريّة 
قرار 
باسم عهد 
ديمقراطية للحوار
ده الشعار
بس لمَّا 
الشعب قال 
واختار حماس 
قال أساء 
في الاختيار 
وسقانا كاس 
مليان مرار
 كان كلامه 
أكيد هزار 
اصل شعبنا 
باختصار 
شعب قاصر 
محتاج وصاية 
والولاية 
أكيد لبوش 
اللي بيديه 
المصير 
اللي لمَّا 
الشعب كُلُه 
اختار فرزدق 
قال جرير
 هوه ده 
طبع الكبير
انتوا فاهمين 
الحكايه،
ولاّ أصبح 
مستحيل 
إسرائيل طفله 
المدلل 
اللي مش ممكن 
يضام
والسلام 
لعبة في ايديه 
لمّا يبقي 
هوه عايز 
فجأة يدخل 
ونلقي كونداليزا 
بنت رايس
 جاية تقلِّب 
في المسائل 
لأجل ما 
تبيع الهوا لينا 
في قزايز 
وارجعوا
 لحظة لزمان 
لما كان
حزب الله فايز
 جوا لبنان
 حسوا انه 
في حربه رابح 
نسيوا أن 
الروح أمانة 
وان لبنان
الضحية
المدابح كانت 
في قانا 
والقنابل 
عنقودية
دمرُّوا أطفال 
صغار
وبدمائهم الذكية
كتبوا كلمة 
انتصار 
وإسرائيل 
طلعت بعار 
والتاريخ شاهد
لا يمكن ينسي 
أبدا مهما كان
اللي ضحي 
بدمه 
واللي في الميدان 
أصبح شهيد
واللي لسه 
حكومته رافضه 
المعارضة 
من قريب،
أو من بعيد
واللي ناسي 
أن فيها 
الأمر شوري
والحكومة 
ليها دورة
بعدها 
ترحل أكيد
واللي حاكم 
لجل منها يستفيد 
وأنت إيدك 
من حديد
لينا واقفة
في كل شدة
كل أزمة 
لينا ماده
ألف إيد
هوَّ ده 
طبع الإخوَّة 
تحكمينا
برة جوه 
اصل 
طبعك المروة
 وإحنا 
شعب مكسَحِين
اختنا العزيزة 
كونداليزا 
شاكرين..
                                             
                                               ***














 مفاجأة  ؟

والآن 
بعد صبر 
سنين عجاف 
بعد أعوام..
انكسار وانهيار
اكتشاف... 
إن لسه فينا صحوة 
وان فينا بعض نخوة 
وف عنينا ضوء نهار 
بعد ليل معتم، 
وطال 
بعد ما بعنا ماضينا 
بالرخيص 
فيه بصيص... 
م الآمال.. 
فيه حريص 
وسطينا لسه 
ع البلاد، 
فيه جمال 
في الروح ولسه 
فيه ضماير 
صاحية حاسة
أيوة لسه في مجال 
للإصلاحات 
فيه أمل 
نحيي اللي مات 
والسكات..
ينطق ويحرق 
في الفساد
يعني ما وصلناش 
نهاية للمطاف 
واعتراف 
للتاريخ والزمان 
اللي جايه
سنين آمان  
كلها بركة وخَضَار 
والعَمَار..
فوق الخيال، 
والنضال 
أصبح مباح
والسلاح
 ف ايدينا قال: 
مش هـ أخاف
والآلاف
 م المليارات 
تاني رجعت للغلابة 
وبالحلال 
والعمل..
بقي شيء متاح 
والوطن..
عاش ف ارتياح 
وابتدي..
عصر انفتاح، 
واكتساح، 
والكفاح،
والنجاح..
 دايما عظيم 
والوطن..
أصبح كريم
ع الغلابة المحرومين 
والنعيم.. 
غطى الكتاف، 
واللي خان 
من تاني تاب 
قال دا والله 
فيه حساب
من عذاب 
الآخرة خاف 
واللي سرقوا 
من جيوبنا 
واللي حرقوا 
كلهم.. 
رجعوا نضاف
والغني ويا الفقير 
والصغير 
زي الكبير 
والأمير،
وابن الوزير 
كله عايش 
في ائتلاف،
والمعارضة..
بقت قويّة 
والحكومة..
ميه.. ميه.! 
كله شغَّال 
فيه حماسة 
م المواطن للرئاسة 
لاء وأصبح 
فيه سياسة للخلاف. 
ربنا قادر وهادي..
للعباد،
وانتصرنا ع الأعادي
 واللي جاي 
ف ايدين ولادي
والإرادة.. 
بقت بلادي،
والغني..
بقي مهرجان  
والزراعة،
والصناعة،
والتجارة 
مالها زي 
والتقدم والرقي 
صوته بان،
وامتلكنا 
في ايدينا قوتنا 
لا وبنصدَّر كمان
يعني من بعد السعا دي  
مش هـ نشحت
ع الببان 
مش هـ نطلب
المعونة 
من سوفيت أو أمريكان
والرغيف 
عمال بيكبر 
كل ماده والسعادة
ع الوجوه 
والبشر عماله 
تشكر في القيادة 
والقيادة،
 حالفة تعدل 
مهما كان 
وأتلغت كلمة 
وساطة من الديوان 
والعبادة 
في كل يمَّه من البلاد 
خير بلدنا للولاد  
فاض وزاد
والغني بيدي الفقير 
من زكاة المال 
وشال همِّ العيال
والمريض ف ايديه دواه..
ف الميعاد   
كله من رزق الوطن 
وبيستفاد 
والمساجد، اتملت بالمسلمين 
كله بيصلي 
وصايم ع الحرام، 
والكلام
 في الخير تملِّي
  والمسيحي راح يصلي 
في الكنيسة في سلام 
والمسجد الأقصى 
رجع للمسلمين
 بالتمام والكمال 
كله دي طبعا 
حقيقة مش خيال
لما يبقي فيه رجال 
لما يبقي فيه بشر 
لما يبقي فيه 
أمير للمؤمنين 
لما يبقي فيه 
عمر بن الخطاب 
لما نرجع للصواب 
لما نحكم بالكتاب 
لما نعرف ربنا 
ونخاف عذاب 
الجحيم 
لما نبقي مسلمين 
والشعب كله يستقيم 
لما يبقي فينا ناس 
مخلصين
 كلهم حب وحماس 
لما يبقي لينا كلمة،
والعمل يصبح بذمَّة 
لما يبقي لينا هِمّه 
لما نبقي ونبقي لَمَّه 
نبقي فعلا 
خير أمة  
أخرجت للعالمين. 
    
   ***



ذنب بلدنا 

مش عارفين
ذنب بلدنا 
ف رقبة مين؟ 
اللي بيسـرق،
واللـي بينـهب،
واللي بيحـرق 
فيـها ويشرب 
من دم الناس 
المساكين،
واللي معاه 
سكين بـ يقطَّع 
ويبيع فيها، 
ومش بفلوس..!
واللي راميها
في جيب حراميها
واللي عشان 
مصلحته يدوس
على أحلامنا 
يلم فلوس 
ويحوِّل بره الملايين
واللي بقاله 
سنه وسنين
مش راضي يقوم
من علي كرسيه 
فاكر إنه 
مافيش بعديه
رافض يبقى 
في يوم مرحوم 
فاكر إن 
الكرسي يدوم
طب لو دام 
كان يوصل ليه ؟
واللي فى عمره 
ما يوم أهتم 
كلنا المَمْ،
وحلَّى بدم المصريين
واللي يتاجر 
ف الأرواح، 
والسفاح،
واللي بيسخر 
من أفكارنا 
ومفكرنا إننا مجانين
واللى جرينا 
وراه حافيين، 
مش عارفين 
هـ يخدنا لـ فين..؟
واللى لاعنده 
ضمير ولا ذمة
واللي ما لوش 
لا يمين ولا كلمة 
واللي ما عندوش 
مله ودين،
واللي مفكر 
مالنا حلال
عبَّى وشال 
منه جبال
واللى يقولوا
رجال أعمال
ليل ونهار 
بـ يتاجروا 
ف قوتنا 
خربوا بيوتنا
بالإستغلال
واللي يسوق 
ف الاستهبال 
حاجه خيال
واللي بيحصل 
فينا دا شيء
فوق الصبر
مين هـ يطيق..؟
 
مر العمر
علينا وفات
ف الأزمات
قلبنا مات، 
ولا غرقنا 
ف الشهوات..؟
علشان كده 
ربنا غضبان
م اللي بيحصل 
فينا يا عين 
حتى ف شرع 
الله والدين 
تلقى مشايخ 
مش فاهمين،
يفتي الفتوه 
يا ناس من دول 
لجل ما يرضي 
ناس تانيين
عنده يزعل 
أي رسول 
ميزعلش المسئولين
وف دعـــواه 
ما يكونش أمين.. 
لجل ما يرضي 
مين ولاَّه
عيني علينا 
يا حول الله 
دينا وذنبه 
في رقبة مين؟
مش عارفين..!
اللي بيبني 
ف الأبراج 
واللي يقول 
أزمة إسكان
والمحتاج 
لساه محتاج
تايه ضايع 
في الأحزان
خايف يعيى 
مافيش لا علاج 
ولا فيه مال 
عنده يوديه
لـ طبيب يداويه
يعني يا ناس 
وبدون إحراج 
حاله عدمان
دا الغلبان
ضاع في النص
واللي اتحكم 
فيه بـ يرُصّ
بالأكوام
ف الكتمان 
من غير حتى 
ما حد يحس
واللي بيحلم 
يوم بالرخص
يلقي الدنيا 
مولَّعه نار 
و الأسعار عماله
 تزيد باستمرار
ليل ونهار 
حاجه مرار 
نص الشعب 
فقير كحيان
وسط بحور 
الهم بـ يغرق 
والربان مش 
عايز يصدق 
ولا بـ يحس
نار العوزه 
بتضني وتحرق 
هوه الفقر 
مَسَك ف بلادي
للدرجة آدي
للدرجة آدي
 بلدنا فقيره 
ولا غنيه..؟
طب فين هيه؟
ليه مش باين
خيرها عليَّه
وعلى أولادي 
ولَّا مافيش 
عدل وتسويه 
ولَّا بلادي
مستهتره 
بـ ولادها وبيّا
ولا العيب 
في الشعب وفيّا؟ 
دانا مش خاين
دانا بتمنى 
تراب رجليها، 
وبموت فيها.
د أنا افديها
 بروحي ودمي 
من أي أعادي،
واستعدادي
أدِّي زيادة 
بس أنا نفسي 
نعيش في سعاده
بلدي يا ناس 
للخير ولاده
مش محتاجه
نفسي يكون 
للظلم عنين 
يرأفوا حبه 
بـ ناس عايشين..
مش عايشين..! 
ونقول إيه،
والمسكين 
مش لاقي القوت 
حتي الموت 
مش راضي يجيه
مهما ينادي 
بعلو الصوت 
مش سامعين
ولا عايزينه 
يعمل إيه؟
يسرق.. 
زي ما كله 
بيسرق؟ 
لجل يعيش 
أصلي مفيش
في جيوبه جنيه 
لمَّا يجوع 
ياكل بعضيه
يعطش..
بحر مرارة يسقيه 
ومغطيه 
برد الليل 
ويخاف 
حتي الصبح يصبح 
تاني عليه
ما هو مولود 
غلبان وفقير 
في زمان فيه 
المحتاج 
كله بـ يرميه
ما هو مش لاقي 
حد يعين
يشكي ويبكي 
بدمع العين
مين مسئول ؟
حد يقول؟ 
اللي بيحصل 
فينا شويه 
نشكي لمين؟
يا ولداه 
اصل الشكوى 
لغير الله
تبقي مذلَّه
تبقي إهانة 
تبقي ممله 
نهش الفقر قلوبنا 
ما خَلاّ 
كله بـ يلعب 
وبـ يتسلاّ 
بالغلبان المظلوم 
اللي عشاه 
صبر ونوم
مهما الأمراض 
تنهش فيه 
ربه حاميه 
تاني يقوم
علشان حاسس 
انه وراه 
كوم أطفال 
لو يوم مال
مين هـ يشلهم؟ 
ليل ونهار 
عمّال شغّال 
زي حمار..
لجل يأكِّلهم.ّ
مين هـ يساعده..؟ 
إلا سواعده
كل ولاده 
ف التعليم.
أيوه عظيم 
بس منين 
هـ يجيب مصاريف
شايف أمسه 
ويومه مخيف 
بس بحلم 
برضه بـ بكرة
ويقف وحده للتيار 
فارس وأقوي 
من الفرسان
ليل ونهار 
وسط النار 
بـ يحارب فقره
شارب جدا 
م الأخطار، 
لكن قانع 
مش بيمانع
حامد ربه 
ساكن قلبه 
أقوى ايمان
ما بيرضاش 
أبدا بحرام، 
لو يوم نام، 
أو بات في الشارع
فيه القوة 
يا ناس بتصارع
ولا يقبلش 
في يوم إحسان
جايز فعلاً 
معاهوش قرش 
لكن نايم 
فوق الفرش
خالي البال 
ماله حلال
بارك فيه 
المولي عشان 
طالب ستر 
مش شيال 
ف المال بـ يهيم
دا بملاليم..
عايش مستور 
وسط النور 
عمره ما زوَّر
ولا قال زُور
عمره ما قال 
للغير محتاج
عمره ما يغدر 
بالأوطان، 
ولا باع مرة
 ضميره وخان
قلب انسان.. 
يحمي بلاده 
من العدوان
عمل الواجب 
قوي وزياده 
ربَّي ولاده 
ع القران
كل حياته 
دين وعباده 
عنده إراده 
وكله إيمان.
حامد ربه
أصل الفقر 
يا ناس مش ذنبه
آمال ذنبه
في رقبة مين..؟ 
مش عارفين..!
وأنا واحد
من بين ملايين
إنسان عادي
خدت شهاده 
بقالي سنين 
قلت يومين
وهـ لاقي وظيفة 
قالو ما فيش 
في بلدنا وظايف 
بـ عنيك شايف
قلت يا ناس 
أعمل مشروع 
بس رصيده 
أجيبه منين؟
سلف ودين 
وفلوس بالفايض 
حاجه مخيفه
أبدأ رحلة 
عمرى بدين
مش هـ اداين 
مرت سنة وسنين
مش باين 
ليها جواز 
أي جهاز 
محتاج لفلوس 
وأنا منحوس 
والمنحوس..
هـ يجبها منين؟
 
الله يعين
عدي وفات 
من عمري سنين
سنة سنتين 
قول عشرين
قول تلاتين 
قول خمسين
قول أنا ذنبي
في رقبه مين..؟

أنا والفقرا
المصريين 
مش عارفين
ذنبنا يبقى 
ف رقبة مين..؟

  ***








أنا مسلم

لا أنا حزبي 
ولا سياسي
ولا معارض 
ولا إخواني
ولا حكومي
ولا حماسي 
ولا من اصـل
علمـاني
ولا بنافق 
ولا برائي 
ولا كان 
الخداع دائي
ولا وصولي 
ولا غائي
ولا طماع
ولا بيـاع
ببيع..
نفسي وأوطاني
ولا بحلم..
أكـون إلاّ
مجرد نسمة 
في الضلّه..
تعود..
من وقت للتاني
ولا ح أقدر
أكون حارس
في يوم
لتاريخنا، 
أو فارس
وأطير..
للقدس بحصاني
ولا بحلم أكون قائد
وعائد من زمن تاني
أنا شاعر،
وفي الآخر
كلامي حـر
ف لسـاني
أقول الحـق 
علــي أبويا 
واخويا 
وأعز خلاّني
وبدفع التمن غالي 
ليالي وسط أحزاني
أنا مملكش 
غير عمري
وأمري
في يد سلطاني
أنا مملكش 
غير نفسي
لكن مش نفسي 
ملكاني
أنا مملكش 
غير ألمي 
وقلمي
هوَّ عنواني
بينزف ع السطور
 دمعي
خسارة دا اللي أنا 
في وسعي
يا ريت 
تسامحني يا زماني
يا ربي 
خلقتني شاعر
وليَّا قلب 
ومشاعر
يا ريتني كنت 
يوم قادر 
أغير خلقي من تاني
خلاص..
ما بقتش متحمل
أشوف..
أوضاع مآلماني
أشوف..
الظلم متحكم 
وبالإكراه..
لازم أكتم،
ويحْكُم
فيّا سجّاني،
وأشوف..
المسجد الأقصى
بيصرخ..
فينا ويعاني،
وحاني للي يوم داسوا 
باقدامه وإحساسه
بينعي بالبُكا حاله 
رجاله بعد إذلاله
خلاص..
داسوا علي حلمه
خلاص ما بقتش 
فضيا له
حماس أو فتح 
سابوا الجرح
وتحاربوا علي السلطة 
وسابوا..
قدسنا في ورطة
ودي الغلطه 
اللي قتلاني
وإيه تاني..
حيجري فيك
يا لبناني
في دنيانا 
مذابح قانا
شربت دم أطفالك
واندالك
كتير فيها وخوانك
وكله بيرمي ع التاني
وأنا وطني
غيور جدا
بموت..
م الخوف علي بلادي
ونفسي..
 اربي أولادي
علي القران 
وع السنة 
منايا ادخل الجنة
وبدعي ربنا الهادي
نكون خير
 البشر أمة
يكون..
لبلادي يوم كلمة
وشمس..
تنور الظلمة 
ويرجع..
فخر أمجادي
أنا مسلم
لا إرهابي،
ولا بعادي
بشر وخلاص
ولا بظلم 
ولا بآكل 
حقوق الناس
لا عمر الظلم
يرضيني
ولا في ديني
مكان للظلم
د انا بطبعي 
وتكويني
بحب الخير
وعندي ضمير
 بـ يهديني
و حتى السلم 
في الإسلام 
شعار ديني
مفيش للشر 
فيَّا مكان،
وعمري ما أكون 
في يوم بادي
لكن ما أقبلش 
يوم أتهان
ولا أنداس
دانا حساس 
بـ يرخص دمي
 لبلادي
ويغلي.. في دمي 
ألف حماس
علي الظالم 
وع الجاني
وأقول الحق 
لو هـ يقطّعوا
لساني
وأقولها..
ورزقي وحسابي
علي اللي خلقني
 سوّاني
أنا مسلم 
قوي وبحزن
لأوطاني وحقاني
اصـحِّي الحــق
لو مـيِّت،
وأهم قضية
في حياتي
قضية 
نصر أوطاني
ولو قالو 
دا بيهاتي 
ح أقول تاني
ولو حتى.. 
هـ أكون ميِّت
ح أموت كلي
واسيب فيكم
ضميري
صاحي ولساني
يقول تاني
يقول تاني

  ***















                                   
                                              فاصل ونود

بعد الفاصل 
ح نكمل مع بعض 
نواصل
السيرة الهلالية 
لبلدنا 
ونشوف يا ولادنا
في الحلقة الميَّه
وهـ نسمع
يا ولاد البيت 
روايتنا وقصة أبو زيد
علشان العبرة 
 وهـ نعرف
 أيامه وعهده
في مسلسل 
دايما بنشاهده
في سنينه الغبره
وهـ نوصل 
بالكاميرا لـ عنده،
وهـ نعرف 
كان مين بـ يسانده  
وبمين متأصل
أبو زيد
في الروح 
كان ساكن
ياما زار 
بحصانه أماكن
هـ نواصل 
الحلقة ولكن 
بعد الإعلان 
علشان التوقيت 
معدود،
والعرض الساري 
محدود،
وهـ نبدأ د لوقت 
وحالا 
فاصل ونعود..!

إعلان..
معروض الآن 
بدون تقطيع 
بنوك للبيع 
علي العملة 
وشرط البيع 
يكون للخونة 
والعُمَلا
بنوك مليانة 
نقدية 
ومين قال 
هات يا حرامية
وسهم لوطني 
لاء ممنوع  
بنوك مليانة 
ليها فروع
في كل مكان 
وبالجملة
علي الراغب يورينا 
فلوسه بسرعة 
ويجينا
عشان قررنا 
في بلدنا 
نخصخص 
حتى أحلامنا  
وهـ نبيع 
بكرة أولادنا  
خلاص عدنا
وصلنا ف حلقة
امبارح 
 لحد ما دخلوا 
علي صدام 
وحكموا علينا 
بالإعدام 
وكان أبو زيد 
هناك واقف 
ولا أتكلم
مع الأولاد 
وشاف اللحظة 
دي السوده 
سقوط بغداد  
قالولوا هـ نعدمه 
بلم
وعدوا وهدوا 
أحلامنا 
وداسوا عراقنا 
قدامنا
وشوفنا بطلنا 
بيسلم 
وراح أبو زيد 
بقي الفارس
بصفته أميرنا 
والحارس
علي الدولة
عمل فيها شيخ 
واستولي 
وساب أمريكا 
بتمارس
علينا حقوق 
ما هش ليها 
وسابنا ندوق 
مرار الذل 
بأيديها
وتلقي الحجة 
ف الديقة
صديقة 
ليه نعاديها
نقوله ازاي
يا عم حرام 
طب الإسلام 
يقول أبو زيدنا 
عديها 
وبعديها 
رضينا الموت 
بنفس رضية 
ومسالمة
خدوا البترول 
ولا كلمة 
ولا فيه صوت 
وسبوا رسولنا 
والأمة 
في سجن 
سكوت  
ونلقي أبو زيد 
علي حصانه 
كلامه اخرس 
ف لسانه 
وقف م الصدمة 
في مكانه
خايف م الموت 
كما المعهود 
-------
فاصل ونعود
آبار بترول 
عربية 
بتتصدر وللخونة 
سواحل 
فاضيه مصرية  
هدايا 
عمولة للعونة
قصور شليهات 
علي المينا  
وشرم الشيخ 
وطور سينا
علي أولادنا
مقفولة 
بميت مفتاح 
وللسياح
 جنينه براح 
ومشمولة 
بحمام شمس 
للسونه
دا حال العدل 
في بلادنا
خلاص عدنا 
وصلنا 
في حلقة 
كانت ماضية 
لحد ما شفنا 
بن لادن
ضرب ضربة 
ماهش قاضية 
وأمريكا 
ولا تهادن
بتضرب 
كل يوم فينا 
وبتخرب
 وبتهرب
سلاح نووي 
بترمينا
وبتجرب
وفين أبو زيد
 ولا بيسأل 
خربت البيت
ولا بيسأل
ونسأل عنه 
يتهرب 
وإسرائيل 
بتطحن طحن
ف فلسطين
وكل يومين
 آلاف الشهدا 
والمساجين والاعتقالات 
سجلات
ليها مفتوحة 
ونفس القدس 
مجروحة 
بتبكي نار 
وتشكي 
يا ناس
وفتح بتغلي 
ويا حماس
وفين مشعل 
وفين عباس 
من الاقصي
كفايا خلاف 
بقي 
وإتلاف 
خلاص نصحي 
دا إسلامنا 
بينهاكم 
عن التخريب 
واعز حبيب 
رسول الله 
قال اتحدوا 
كفايا نعيش 
سنين ماسآه 
من العادي
وإحنا كمان 
بقت عادي 
نجرح بعضنا 
ونقسه 
قلولي أزاي 
بأيها وش 
يوم العرض 
هنقابل 
ألهنا لمه 
يسألنا 
عن الأمة 
وأعمالنا
وليه الأرض 
تتاخد 
كده منا 
وليه في العرض 
بنفرط 
ونتورط 
مع بعضينا 
في مآسي 
وليه أبو زيد 
ماهوش راسي
علي اللعبة
شايفنا 
ف مرحلة صعبة 
وراح ناسي 
أمانينا 
وغمي قلوبنا 
وعنيا 
وخدنا بظلم 
ومشينا
طريق مسدود
فاصل ونعود 
دا لو عٌدنا

***







                                             ابن الفقير    

يا ابن الفقير 
أوعي تشكي 
م الغلا
ولا تعمل بلبلا 
أو تقول 
بقي فيه مجاعة 
في البلاد
 هيه إيه 
بقت اختراعه..؟ 
كل ساعة
مشكله 
 قول تمام 
سمعا وطاعة 
وان سمعت
قول إشاعة 
مش إذاعة
هيه ولا....
ولا إيه المسألة..؟
وان لقيتها 
صداع وخل 
والكلام 
أصبح ممل 
هوَ حل
 يا ناس بسيط
 ع الغلا
تعمل عبيط 
أوعي دمك
يوم يشيط 
أو تزيط 
خليك ظريف
نام خفيف 
يعني بناقص 
م العشا
طول حياتها 
ملطشة
ويَّا أهلك
وأنت حالتك 
بالبلا 
يعني تشرب 
م البحور
مش مهم 
ولا تسكن 
في القبور
مش مهم 
المهم إن القصور
مش ليك يله
الغي عقلك 
خلي جهلك
للأمور 
هو الأساس، 
أوعي تعمل 
فيها عنتر
دا الشعوب 
يا ما فيها ناس 
غاوية الكلام 
والفرفشه
وأنت برضه
مش ح تقدر 
والمشاكل 
مالها لازمة 
وان قالو لك 
قول دي أزمة
أيوه أزمة 
ومرحلة 
يابن وطني
 لا تشاكل  
أنت مش 
قد المشاكل 
أنت بس 
غَنِّي وطبل 
قوم وهَبِّل
قول براحتك
بس وحدك 
في الخلا 
أو يسمع حد بيك 
يشتكيك
يطحنوك 
زي الفريك 
يبقي يومك
قندله
ولا تنهيها 
بعلقة  حلوة 
ولا غَلْوَة
 تنسي فيها 
المرجله
وأما تغلي 
أي سلعة 
قول بناقص 
منها خالص 
أنت ناقص 
بهدله..
لو يزيد
السعر لِمّْ 
في الغدا 
أو مش مهم 
ضم إيدك
في الفطار
والخضار 
منه بناقص 
في العشا 
والرغيف 
لو مش نظيف
أو خفيف 
ولا طعمه 
جلد ليف 
ولا شكله
عاد مخيف 
قول بناقص 
منه خالص 
ولا يعني 
هوَ كيف؟ 
كل وجبة 
بالغموز 
هو يعني 
جوز ولوز 
ولا عيش؟ 
اعتبر..
انه ما فيش 
يعني عيش 
يعني قصر 
في الكلام 
والعلام 
مش شرط يبقي 
في مدرسة
والهدوم
 علي جتتك 
متقطعة عامله
زي البردعة
قديمة 
بس كويسة
يعني مش 
لازم تغيّر 
كل يوم
ع العموم
مهما كان 
جيبك مفلس
برضه عيش
أو تغلط 
أو تغلس 
وأوعي تطلع 
م الهدوم 
لا النجوم 
تفتن عليك
ما تلاقيش
وفي ايديك 
تلبس أساور 
من حديد
والشاويش 
تلقاه معك 
لأ.. وتلبس 
إيه بقي..؟ 
قول جريمة 
قول قضية 
قول حبال 
المشنقة
قول... وقول 
قول بريء.. 
قول ضحية 
في النهاية 
هيه.. هيه 
طرحة.. 
علقة ميه.. ميه
وأنت جسمك 
عمره واخد 
ع الشقا 
واللي نحس 
مش هـ يشعر
لما يفطس 
ولا يغطس 
في الهموم
حتى لو 
تعرف تعوم 
برضه هـ تودع 
فطيس، 
والنصية..
كون حريص
 قبل ما 
تلبس قميص
الجواز 
خلي عينك 
ع الجهاز
دا المهور 
ولعة.. وجاز
وأنت بيتك 
من قزاز
ما تحدفش الناس 
بالطوب
وأوعي تمشي 
بالحبوب
لو تبقي 
في يوم عريس
وأن بقيت
لا تفكر يوم 
تخلِّف أو تولِّف
يوم تنام 
أو تقيِّل  
كل قيلولة بعيل
والحكومة تشيل 
وتصرف
ع العيال
يعني مش 
لازم تسيب
ليك فروع
أو مجرد احتمال
للوجود 
من أي نوع 
كون قتوع
يا للي مش 
لاقي وعمرك 
كله جوع
إيه اللي واخده 
من حياتك
إيه..؟
ما فيش
يعني أصلا
أنت مش 
مفروض تعيش..!!
                                         
                                          ***
رابط للقصيدة علي اليوت يوب 

http://www.youtube.com/watch?v=sbqomYrg4ok



                                              ألف رحمة يا وطن

أنت مجنون 
ولاَّ أهبل..!
شعر إيه ؟
ما الشعر بطَّل..!
أنت كاتب إيه ؟
قصيدة..
روح وشوف 
حاجة مفيدة
الكلام مابقاش 
بيوصل
وان وصل
ما بقاش يأثر
يعني لِمْ الدور
وقَصَّرْ
ف الحديت

أبو زيد أنت
 ولَّا عامل 
فيها فارس
ولا حارس 
للتاريخ
أنت فاكر 
حد حاسس
لا يا شيخ
روح ونقطنا 
بسكاتك
الضمير 
من أصله مات،
والمشاعر.. 
يعني مش
 محتاجه شاعر 
تاني يشعل الحماس
دانت طيِّب
أنت فاكر 
إن لسه
 ينّا ناس
فيه ضماير 
لسه حية 
ولا لسه
 يه أمل
أنت عايش 
ويَّا منا 
ولا عايش
في زحل
ما كفياك يا ابني 
بلاهه
الحكاية فضِّناها
والقضية 
أيوه بعناها
وماتت من زمان
يعني أقولك أيه..؟ 
ما تفهم
إحنا حابين 
السلام..
مهما يحصل
لو هـ ياخدوا 
القدس ياخدوها
لو هـ ياخدوا 
بلادنا
عن بكرة أبيها
الخلاصه
مافيش رجال
أو صلاح الدين
هـ يطلع
 من ظهورنا
تاني يسأل
أو ينادي للقتال
لسه مستني 
بلال والآذان..
البطل مات 
يا ابن عمي
واللي جوّه في دمي..
مش دمي..
ما فيش أدني 
احتمال
إحنا شُطّار 
في الكلام
أيوه بس
إنما نشعر 
بـ نحس
مسالة فيها 
جدال
كنا حسِّينا 
بـ وطنَّا
كل يوم
 ألف انكسار
كنا حسِّينا 
بغزّة
ف الحصار
كنا حسينا 
الدمار
في العراق،
كنا حسينا
بـ نبينا
لما غيرنا 
ليه أساء
كنا حسينا 
بـ فقيرنا
 لما جاع
 كنا حسينا 
بـ وطنّا
لما ضاع  
كنا حسينا 
وكنا
ما كفياك 
بطَّل صداع
الضمير مات 
واندفن
روح وصحية 
م الكفن
والقلوب 
صابها العفن
ألف رحمة 
يا وطن
كنت رافض 
الضياع.د

 ***











                                             اغتيال 
متهم 
الشعب كله 
بالفشل
في الوصول 
وتقفل 
باب الحلول 
وانقتل فينا 
النضال
والنزول
 أسرع ما يمكن 
يعني قول 
لا ما فيش 
إصلاح حقيقي 
لأ ما فيش
كلمة حتي 
تبلِّ ريقي
لجل أعيش 
أو مجرد 
احتمال
إننا نبدأ 
نعيش
إننا نصعد
لـ فوق 
طول 
ما بتزيد الفروق 
وضعنا لازم يسوء 
واللي فوق 
هـ يتنو فوق
واللي تحت
يتنو ينزل 
يختفي 
تحت الرمال
واللي عايش 
بالحلال 
مش هـ يلقي 
ليه مكان 
مش ح يبقي 
حد حر
في اختيار 
كل لحظة 
عليه تمر
عيشته نار 
يبقي طعم 
حياته مُرْ 
ليل.. نهار
كل ما يعطش
يقوم 
يشرب ويأكل 
م الهموم 
باختصار
يختفي تحت 
الهدوم 
لما تلقاه راح 
وزال، 
والسؤال.. 
لو حقيقي 
الشمس طالعة 
ولاّ نور 
حد شمعة 
والأمل..
ليه تاني رجعة 
ليه حداد 
الهم طال..؟
ليه صحيحنا 
في يوم مرض..؟
ليه حصارنا 
بـ يتفرض..؟ 
ليه ماضينا
بـ ينقرض 
لمّا قرب 
ع الزوال..؟ 
لما يجمعنا  
لئيم..   
كل كلمة 
سين وجيم
يبقي عايشين 
في نعيم 
ولا عايشين 
ف احتلال
لو أنا غلطان 
في فهم 
ولا عايش 
وحدي وهم 
كدبة جوايا 
وخيال 
نوروني..
فهموني، 
واضربوا لي 
عليه مثال 
يعني قصدك 
إيه يا عم..؟ 
ما كفياك 
أحزان وغم 
يعني لم
بقي وعيش 
ولا ناوي 
تقول ما فيش
للوجود
أصلا مجال
ما كفياك 
حزن وكآبة  
 وارحم 
الناس الغلابة 
أنت جاي 
تدي إجابة 
ولا تطرح 
ميت سؤال..؟

اعذروني 
ليا عذري 
الحياة سوده
ف عنيّا 
وانحني 
م اليأس ضهري 
يا ما شال 
م الحزن ميه 
صنفوني 
إني فقري
الحكاية 
هيه.. هيه
حد ينكر 
إننا بعنا القضية
من زمان 
والبلاد..
سبناها لعبة 
لليهود والأمريكان
والسجون صبحت 
ملانة أبْرِيَا
والأمانة
والتدين 
في الزمن أصبح 
بلاء 
والحياء بقي عيب 
وشوفنا الوقاحة 
بقت رسالة
والتفاهة تبقي فن 
شيء صحيح 
فعلا يجن 
غيروا كل القيم 
لبسوا 
الحق الضلال 
والضلال 
ما بقاش أذي
بقي مثل
بيه يحتذي 
ينضرب بيه 
المثال،
والأمل..
بقي مسرحية..
تمثلية.. 
كل أبطالها 
خيال،
والمصير 
بقي في ايد عميل
باع بلاده لاحتلال
و الجبان 
أصبح بطل
والبطل..
هوَ اللي خان
كل ده 
شيء مش 
غريب..؟ 
هو ده نهج 
الحبيب..؟
والرسالة 
اللي نزلت
م السماء
قولوا.. 
فلتحيا العدالة
واضحكوا،
وارضوا البلاء. 
لو حقيقي 
دي الرسالة 
إحنا مش 
عايزين رسل
 في الخرافة 
والرذالة  
كلنا نبقي انبياء
مبعوثين 
نحيي الضلالة 
بعد عصر 
من الرخاء 
يا ما شاء الله 
عليكم.. 
الغباء..
أصبح ذكاء..!
ما كفياكم
ارحمونا 
ما تقولوش 
انه ابتلاء..
دا الحرام 
في البطن شونة 
من المعونة
اللي مخلوطة بدماء
من ضحايا المسلمين 
والعرب والأبرياء 
بس أقولك إيه؟
حرام 
مستحيل ده 
يكون سلام
واللي داق
الظلم شاف 
م العذاب ألوان 
وفاق
مستحيل يرجع
يخاف أو ينام
و الموت خلاص 
فوق الكتاف 
ما انتهينا 
واندفنا كلنا 
تحت التراب 
السنين حنضل 
وشلنا 
عارنا محمول 
ع الرقاب 
والخراب 
في بلدنا زاد 
وأنت جاي 
بتقولي قال  
هيه ناقصة 
إسوداد 
مالها أحوال 
البلاد
أنت عايز
بس تنقد  
ما الأمور 
ماشية وعال 
مش هـ أقولك
ع الفساد 
شايفه بعيونها 
الرجال
مش ح أقولك 
أي حاجة
أصله مش 
زمن الشهادة
ايوة مش 
زمن القتال
واللسان 
حب السكوت 
والخراب 
دخل البيوت 
والحقوق
 لما تموت 
مش جريمة
اغتيال..؟!
                                   ***
رابط للقصيدة علي اليوت يوب 

http://www.youtube.com/watch?v=4bnGL0W2nVk

             مستقبل مصر // للشاعر محمد أبو زيد الأسيوطي
مصر بلدنا  
منذ المهد
كانت أول 
صفحة نور 
في تاريخ العالم 
كانت شمس
للحرية، 
وللتضحية 
كانت أمس
اقوي حضارة
شافتها الأرض 
ليه د الوقت 
طوانا اليأس
بعد ما كنّا 
وكنّا.. وكنّا 
ليه حضارتنا 
يا ناس تنهدّْ
ألف حضارة
بنتها بلادنا 
ياما بنينا 
وياما شيَّدنا 
 وبسواعدنا 
هـ نبني الغَدْ
مش بدموع 
العين ح نرجع 
مصر بلدنا 
لسالف عهد
مش بالحسرة 
ومش بالكسرة 
تاني هـ يرجع 
عهد المجد،
علشان نبني 
بلدنا بجد    
لازم اليد 
تضم اليد،
لازم نقوي 
علي أحزانا   
 لازم نؤمن 
بقضيتنا
والحريَّة 
تبقي شعارنا 
لازم نزرع 
مليون شجرة
حب وفرح 
وسط مرارنا
لازم وسط 
العتمة ننور 
مليون شمعة
وسط الليل 
نحلم بنهارنا
وبأفكارنا
 ندوس ع الدمعة 
شمسنا طالعة
مهما تغيب 
أو تهجرنا
يوم ما ح نملك
في الإيد قوتنا 
يبقي قرارنا 
وامرنا بايدنا 
يومها ح نقدر
 تاني نرّجع 
مجد بلدنا
وبأولادنا
نغيَّر بُكرة  
مش ح نموت 
علي باب الذكرى
زهر الخُضْرَة 
لابد يرعرع 
فينا ويكبر 
قوي ويفرّع
يمكن نطلع
بقي من قمقم
عارفين أمته
لمَّا الظالم 
مايجيش يظلم
لمّا الكل
يفوق يتعلم    
يومها ح نقدر
فعلا نرسم 
المستقبل 
أصلنا عمرنا
 يوم ما ح نوصل
ولا ح نعيش 
مستقبل أجمل
غير لو مات 
الخوف..
لو شُفناه بـ عيوبنا 
ظروفنا 
عرفنا الخير
ووقفنا
علي رجلينا 
بخطوة جريئة
غير لو قلنا 
الحق حقيقة 
لما الزارع
يزرع أرضه
لما الصانع 
يدي سواعده   
لما التاجر 
يوفي بوعده 
لما يآمن 
كل مواطن
إن لبلده 
دين في رقبته 
وإن لابد 
يؤدي رسالته 
يومها ح يفرح 
بالمولود
لما يجيله 
لما يحس.. 
ثوابه باقي له 
مش ح يجف 
الحب ف نيله 
لما يحس.. 
هوّ وجيله 
إن طريقه 
مش مسدود،
وانه ف بلده 
مش مفقود،
لما تعود
للحر كرامته 
لما نصون 
للعالِم هيبته 
لما الحق 
كلامه يسود
المولود
يفرح بولادته
لما تعود
للطيب طيبته
مصر بلدنا 
تصبح جنه 
كل آمالنا
إن الكل.. 
يفوق من وهمه
زي ما غيرنا 
ضحي بدمه 
وقت الثورة 
ثورة بكرة اقوي بكتير 
فيها ضمير 
فيها العلم 
والتفكير 
فيها مصير 
فيها القوت 
فيها القوة 
والجبروت 
فيها الجندي
فيها العالِم 
بس يفوت 
أما الجاهل 
مش ح يعدي
فيها تحدي 
فيها الموت 
للي يمد 
ايديه للغير  
وحده ح يغرق 
وسط البير 
ولاّ كتير
علي مصر تكون
زي ما كانت.. 
يبقي جنون 
لو يوم هانت
مصر الغالية 
مش ح تهون 
مصر دي ليلي 
وأنا المجنون
مش مجنون
هو جنون 
إني احلم تاني 
تقود أوطاني 
كل الكون..!
هو الحلم 
يكون له حدود
نفسي نسابق 
كل الكون،
نفسي نآمن
إن الضامن 
ربنا وحده 
دايما وعده 
يا ناس مضمون
قال في كتابه 
إننا أحبابه 
لو قربنا 
وخفنا عذابه 
ح يكون لنا 
دايما في العون 
   
   ***
رابط للقصيدة علي اليوت يوب 
http://www.youtube.com/watch?v=N0EH8BzVzMM









الفهرس

م
القصيدة

الصفحة1
2
3
4
5
6
7
8
9
10
11
12
13
14
15أخي في الله   
حلم مع إيقاف التنفيذ  
ماما أمريكا    
احلي حدوتة   
مسجل بعلم الوصول  
توهان    
اختنا العزيزة كونداليزا 
مفاجأة   
ذنب بلدنا       
أنا مسلم     
فاصل ونواصل     
ابن الفقـير    
ألف رحمة يا وطن   
اغتيال                                                                  
مستقبل مصر 
                                                        
                                        تم بحمد الله 

