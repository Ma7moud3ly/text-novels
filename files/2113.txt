 
Table of Contents
غلاف مجلة
صفحة عنوان الكتاب
صفحة حقوق الطبع والنشر
حق النشر
قال تعالى
تنويه
إهداء
الفصل الأول
الفصل الثاني
الفصل الثالث
الفصل الرابع
الفصل الخامس
نبذة عن المؤلف
 
مها أيوب
مجرة النور
تمّ إنتاج الكتاب الإلكتروني من قبل Hekayh 
نشر الكتاب الإلكتروني 2017 ب Booqla
نشرت بواسطة دار نهضة مصر للنشر
حقوق التأليف والنشر © بواسطة دار نهضة مصر للنشر
حق النشر
روايـــــة
 مجرة النـور
 تأليف: مهــا أيــوب
 إشراف عام: داليا محمد إبراهيم
 جميــع الحقــوق محفـوظــة © لدار نهضة مصر للنشر
 يحظـــــر طـبــــــع أو نـشـــــر أو تصــويــــر أو تخـزيــــن
 أي جــزء مــن هــذا الكتــاب بأيــة وسيلــة إلكترونية أو ميكانيكية
 أو بالتصويـــر أو خــلاف ذلك إلا بإذن كتابي صريــح من الناشـــر.
 الترقيم الدولي: 1-4649-14-977-978
 رقـــم الإيــــداع: 2013/20884
 الطبعة الأولــى: ديسمبر 2013
 
 21 شارع أحمد عرابي - المهندسين - الجيزة
 تليفـــون: 33466434 - 33472864 02
 فاكـــــس: 33462576 02
 خدمة العملاء: 16766
 Website: www.nahdetmisr.com
 E-mail: publishing@nahdetmisr.com
قال تعالى
 
 قــــال تـعـالـــــى:
 (أَلَمْ تَرَ كَيْفَ ضَرَبَ الله مَثَلًا كَلِمَةً طَيِّبةً كَشَجَرَةٍ طَيِّبةٍ أَصْلُهَا ثَابِتٌ وَفَرْعُهَا فِي السَّماءِ (24) تُؤْتِي أُكُلَهَا كُلَّ حِينٍ بِإِذْنِ رَبِّهَا وَيَضْرِبُ الله الْأَمْثَالَ لِلنَّاسِ لعلَّهم يتذكَّرون) .
 (سورة إبراهيم:24، 25)
تنويه
جميع أحداث وشخصيات هذه القصة خيالية مستوحاة من واقع تجربتي الشخصية مع صعوبة التعلُّم، وأي تشابه في الأسماء أو الأحداث يكون محض المصادفة..
إهداء
   أهدي هذا التراث الاجتماعي..
 إلى والدي أعظم قَصَّـــــــاص عهـــــدته منذ طفولتي، وسندي في كل خطوة في حياتي.
 وإلى أمي أقوى وأصلب إنسانة، ذات الإرادة الفولاذية منذ أن أدركت معنى الكلمة.
 وإلى أختي أحن شخص عليَّ مني، وإلى أسرتها الجميلة المقربة إلى قلبي.
 وإلى زوجي الحبيب رفيق السعي والكفاح في حياتي، وأول من يشجعني ويساندني في أي مبادرة جديدة أقدم عليها.
 وإلى أبنائي نور عيوني.
 وإلى أجدادي صلبي وأصلي، وإلى جميع أفراد أسرتي وصلة رحمي.
 وإلى كل من ساعد في شفائي على مدار حياتي.
 وإلى كل من ساعدني في كتابة هذه الرواية من أحباء، وأصدقاء، ومعالجين، ومعلمين، رغم الصعوبات التي واجهتها.
 وإلى بلدي الحبيب، أتمنى رؤيتك دائمًا بخير.
الفصل الأول
   أوقات الأزمات بتبقى امتحان، والعطايا بتبقى برضه امتحان، افتكر ده دايمًا يا ابني، لا تفرح قوي ولا تزعل قوي...   
 كانت بنت صغيرة اسمها ماريا، من صغرها كانت تشعر أن بداخلها شيئًا أعمق من مظهرها البسيط، وجسدها الضئيل، واسمها، وحتى المكان الذي تعيش فيه.
 كانت دائمًا تعرف أن ما بداخلها أكبر من كونها مجرد بنت صغيرة بضفائر ذهبية مجعدة، ووجه مستدير بملامح مسمسمة، وعيون عسلية.
 عُمرها كان ست سنوات من أسرة متوسطة، يعمل فيها والداها بجد لتربية ابنتيهما في ظل ظروف كانت الموارد فيها شحيحة، في بلد كان يخيم عليه الخوف والقلق والإحباط وخيبة الأمل؛ والسبب أن البلد كان في حالة تعبئة للحرب.
 كانوا يعيشون في الإسماعيلية على القناة مباشرة، وكان كل يوم توتر الموقف يزداد، خاصة أن التعبئة كانت تتم على خط القناة كله، حشود من الدبابات والجنود كانت تأتي من القاهرة مرورًا بالمدينة، متجهة إلى سيناء استعدادًا للحرب.
 لم تكن الشوارع فقط هي ما تعكس هذه الحالة، لكن الجو العام واهتمام الناس بسماع الإذاعة في كل مناسبة، وفي كل مكان، في البيوت، وعلى المقاهي.
 أصوات الراديو تملأ كل مكان، منها ما يذيع أخبارًا، والآخر يذيع أغاني وطنية لعبدالحليم ولغيره، أو قد تستمع لخطابات عبد الناصر التي تحفز الناس، وتبث فيهم الثقة في النصر مع روح التأهب والاستعداد.
 لكن ماريا كان لديها عالمها الخاص الذي تهرب إليه من رياح الخوف والفزع التي تملأ كل زاوية تذهب إليها.
 عندما تخاف من كلام الكبار الغريب بالنسبة لعمرها كانت تجري إلى ملجئها، إلى حجرتها وتسد أذنيها لتسمع صوت تشويش في داخلها، ثم قليلًا ما تدخل في حالة من اللاوعي المدرك.
 كانت ترى فضاءً واسعًا ظلامه أسود غطيس، يغزو ظلمته لآلئ ساطعة، وكأنه محاط بثريات ماسية، ونجوم تدور حولها من كل جانب.
 وبعد دقائق، وعندما تشعر بالسكون والأمان، كان إحساسها يدفعها لرفع يديها من على أذنيها؛ فقد اطمأنت أخيرًا عندما وصلت لعالمها الخاص وكأنها تسبح وسط مجرة من نور.
 «يــاه إيه كل النجوم دي! أنا مش حاسة بجسمي كأني طايرة، مفيش ولا صوت، أنا هنا دلوقتي في أسعد لحظة في حياتي، لا ليها قبل ولا بعد»..
 كانت تظل بالساعات في هذا الوضع إلى أن تبدأ أصوات الواقع في الظهور مرة أخرى، ثم تدرك أنها تحتاج إلى أن تدخل مرة أخرى إلى واقعها الصغير، وببطء تبدأ في فتح عيونها العسلية، وتنظر إلى يديها وتقلبها؛ لتتأكد أنها ما زالت تتحرك، وأنها دخلت مرة أخرى داخل جسدها الصغير.
* * *
 والدها شكري علوان كان يعمل مترجمًا للخبراء الفرنسيين في هيئة قناة السويس منذ رجوعه من بعثته في فرنسا منذ حوالي 15 سنة.
 وهذه كانت وظيفة الأحلام لأي شاب في هذا الوقت؛ فالهيئة تعطي امتيازات عديدة للعاملين بها، فضلًا عن البدلات وامتيازات السكن.
 وقد حصل على هذه الوظيفة بجدارته وتفوقه، في البعثة التي حصل عليها من كلية الآداب الفرنسية؛ فقد حصل على ترتيب أول الدفعة، لتكون هذه الوظيفة مكافأة تفوقه.
 كانت فيلات الهيئة تبنى خصيصًا على الطراز الفرنسي القديم؛ لتناسب إقامة الخبراء الفرنسيين أيام حق الإدارة الفرنسي، ولكن بعد تأميم القناة 1956 آلت لكل العاملين في الهيئة على حسب درجتهم، وأهمية عملهم.
 وكان عمل شكري علوان ينحصر في ترجمة كل الحوارات ما بين كل خبير فرنسي وعمال التشغيل المصريين، ومع أنه لم يكن مهندسًا لكن المدة الطويلة التي قضاها في العمل معهم، منذ تخرجه، أكسبته خبرة واسعة ونادرة في معرفة مفاتيح وسبل التشغيل في حجرة التحكم، والتي كان يمنع من دخولها أي مهندس مصري.
 خبرة شكري علوان هذه جعلته يقوم بدور كبير في توجيه مهندسي التحكم المصريين ونجاحهم في تمكين مئات السفن من العبور عبر القناة أثناء العدوان الثلاثي، وبعده.
 وهذا النجاح كان بفضل شكري علوان، فأصبح بطلًا قوميًّا بين أبناء مدينة الإسماعيلية، ونال وسامًا من رئيس الهيئة، ومن الرئيس جمال عبد الناصر نفسه؛ تقديرًا لجهوده. كما حصل على امتيازات أكبر من الهيئة، منها فيلا جميلة؛ عرفانًا بدوره في اجتياز هذه المرحلة الحرجة للبلاد.
 وعلى الرغم من أنه لم يكن من أهل المدينة لكنه ارتضى أن يعيش بعيدًا عن العاصمة؛ فقد وجد بها حياته الاجتماعية التي كان يحلم بها أثناء حياته كطالب. وشعر أن وظيفته الجديدة بالامتيازات العديدة التي حظي بها ستمكنه من تكوين أسرته المثالية الخاصة به بشكل يناسب حساباته هو «فقط»!
 كان وقتها لا يزال شابًّا في الثلاثينيات، مفتول العضلات، أنيقًا، أسمر، جذابًا، من أسرة ريفية طيبة، لديه أربع أخوات، والده الحاج عبدالله كان يعمل موظفًا بوزارة الأوقاف، وكانت طبيعة عمله تضطره إلى الانتقال كل فترة من محافظة لأخرى.
 هذه الحياة غير المستقرة كانت تسبب الضيق لشكري، وكان يحلم بأن يوفر لأسرته المستقبلية الوضع الاجتماعي والاستقرار الذي حُرم منه؛ لذلك لم يكن يستجيب لإلحاح أمه ليتزوج لأنه لم يكن قد وجد بعد ما يبحث عنه في زوجة المستقبل؛ فقد كان يبحث عن الجمال، والأصل؛ وهذا ما سيجعله يحقق حلمه في تكوين أسرته المثالية التي حلم بها، وسيصبح لديه أبناء مثاليون في المستقبل المثالي الذي بدأ في بنائه من وقت رجوعه من بعثة كلية الآداب بفرنسا.
 شكري علوان كانت لديه إرادة فولاذية، يتمسك بأحلامه، ولا يتهاون في تحقيقها فحتى عندما قرر دخول مسابقة السباحة، في أولى سنوات الكلية، كان يتدرب في عز الشتاء، في مياه النيل، وكان يسبح لمسافات طويلة جدًّا، حتى حصل على الميدالية الذهبية الممنوحة من نادي اليخت في سباحة المسافات الطويلة لثلاث مرات على التوالي.
* * *
 تسلم شكري علوان أعلى وسام في الجمهورية في احتفال رسمي كبير، وبعد انتشار الخبر في أجواء دائرته الاجتماعية، في القاهرة، والإسماعيلية، فوجئ بزيارة من أربعة من أعز أصدقائه، وقت الدراسة، في فيلته بالهيئة.
 ومع بداية اللقاء قال له محمد عبدالمعبود بنبرة حقد:
 - إيه ده كله، إيه ده كله.. إيه الفيلا دي يا واد يا شكري...
 وقاطعه حسن العزازي رافعًا كف يديه، (يخمس) في وجهه قائلًا:
 - الله أكبر يا أخي من عينك، شكري يستاهل كل خير، إنت ناسي هو تعب قد إيه علشان يطلع أول البعثة وهو في فرنسا بعد ما خلصنا الكلية، إنت مش فاكر قد إيه عم الحج عبدالله باع كل اللي حيلتهم علشان يعلم ابنه، ويوصل له احتياجاته كل شهر لحد ما اتخرج. يا أخي ارحم نفسك بقى.. يا شكري، إنت لازم تطلب من الست هوَّا والدتك، تعملك تحصينة من بتوعها؛ عشان تحميك من الواد محمد اللي عينه تندب فيها رصاصة.
 أما الثالث محمود بدران فلم يهتم بالحديث الدائر بينهما، ووجه كلامه لشكري بصوت لعوب:
 - ها يا شكشك هنسهر فين بقى احتفالًا بالبطل القومي؟
 رد رابعهم سمير مسيحة بابتسامة، وبلهجة صعيدي وقال:
 - إيه رأيكم يا جماعة نسيب شكري يختار هو عايز يعمل إيه، إحنا جايين نحيره وَلَّا نبسطه، أنا عارف شكري مش بتاع سهر، ولا إيه يا شكري؟
 ابتسم شكري بثقة وقال لهم:
 - مين قال إن أنا عايز أخرج معاكم يا تلفانين، أنا خلاص عامل ترتيبي هاعدِّي الأول على الوالد والوالدة لأنهم وحشوني، وبقالي كتير من ضغط الشغل مسألتش عنهم.
 رد محمود بدران:
 - طب هتتغدا معاهم وقلنا ماشي، وبعدين هتعمل إيه؟ شكلك مرقد على حاجة مش سهلة.
 رد شكري:
 - ما تسبني أكمل طيب، أنا يا سيدي هقابل بنت خالتي ليلى في جروبي علشان معاها كام صاحبة كده، أشوف منهم عروسة.
 وكمل شكري كلامه بنبرة تصميم:
 - على فكرة إنت بالذات مش هتيجي معايا يا بدران، أنا عايز أختار براحتي ومن غير أي تأثير من أي حد.
 قال سمير مسيحة بنبرة سخرية، وتهيأ للرحيل مصطحبًا أصدقاءه؛ ليعفي صديق عمره بطريقة لطيفة من أي التزام مع الشلة:
 - يلَّا يا جماعة نوصل شكري وفي السكة نحكي علشان يلحق دكر البط بتاع الست هوَّا اللِّي أكيد مزغطاه بإديها، وبمزاج مستنية زيارة الغالي البكري.
 وخرج الشباب الخمسة من الحديقة، متجهين إلى سيارة بدران، الفيات 1100 الكحلي، بعد زنقة الجلوس معًا في السيارة الصغيرة، لكي يصل شكري لبيت الوالد في القبة.
 لكن ضيق السيارة لم يمنعهم من الضحك طوال الطريق، مع تذكر مغامراتهم، وكم المقالب التي دبروها لزملائهم، وأساتذتهم أيام الدراسة.
 وأخيرًا بعد سكة سفر ساعتين، وصل شكري لمنزل أهله في سرايا القبة، كانت فرحتهم بلقائه مثل فرحة العيد، خاصة على إخوته الصغار، نعيمة، وعبدالفتاح، فقد عودهم على استقبالهم بالهدايا، والحلويات. ولم يكن أبدًا ينسى أن يحضر شالًا جديدًا «مدندش» للحاجة هوَّا أمه التي كما يقال عنها «فشتها عايمة».
 وكانت الست هوا معروفة بين أهل الحتة، فيها شيء لله، أي مريض يطلب منها ترقيه، وبعد زيارة، أو زيارتين يكون على يدها الشفاء.
 أما الحاج فكان دائمًا يجلس على مقعده الخاص، بالجبة والقفطان. وكان شكري عند كل زيارة يدخل ليقبل يد وكتف الحاج بمودة ويقول له:
 - وحشتني يا بويا قوي، على فكرة أنا عازمك الليلة على نيفا في الحسين.
 ويضحك والده، بوجهه البشوش الذي يغلب عليه الاحمرار، وبلحيته البيضاء الخفيفة، متكئًا على العصا:
 - وعليك جوزين حمام كمان من المرة اللي فاتت.
 ويرتمي شكري في حضن والده كأنه طفل، هذا هو المكان الوحيد الذي يسمح فيه لنفسه بإظهار هذه العواطف.
 ويرد شكري ويقول له:
 - من عنيا يا حاج، بس كده؟ إنت تؤمر.
 وبعد غياب طال أكثر من شهرين، لا بد من وليمة «معتبرة»، بها كل ما لذ وطاب، من طاجن بامية باللحم، أرز معمّر بالكبد والكلاوي، ولحمة ملبّسة محمرة لعم الحاج، ومعها ثلاث بطات اثنتان محشوتان أرزًا للعيال، وواحدة بالفريك لشكري.. أما السلطة البلدي فبها كل الخيرات وطبعًا عليها الجرجير، والليمون الصابح.
 وتنادي الست هوا على ابنتها البكرية في المطبخ، أثناء طشة تقلية الملوخية، ومعها شهقة لزوم النفس:
 - يا بت يا هنية، تعالي خدي معايا العيش البتاو، وحاسبي يتكسر منك وإنتي ماشية، وحطيه قدام أبوكي وشكري أخوكي، أنا جاية وراكي بالملوخية، قولي لأختك نعيمة تيجي تاخد طاجن دقية البامية وتيجي ورايا.
 وسمعت الست هوا الشيخ عبدالله يقول:
 - الله الله الله الله على اللحمة الملبسة الله.
 وبمجرد أن مد يده ليتذوق إحداها، قالت الست هوا بصوت عالٍ:
 - على الله حد يمد إيده على حاجة قبل ما آجي أقرا على الأكل، أنا جاية أهو، ومعايا سلطانية الملوخية.
 ودخلت ريحة التقلية المعتبرة في (نخاشيش) عم الحاج الذي بدأ يفقد صبره، وريقه جرى:
 - يا ولية شهلي شوية ابنك الأستاذ شكري جاع.
 وردت الست هوا وهي داخلة ورائحة الملوخية سبقاها:
 - إهيه ابني الأستاذ شكري برضه؟
 - يا ولية اخلصي.
 رد عليها الحاج بامتعاض، ناظرًا للبط بتحفز حتى يبدأ يفصصه بيديه.
 وأخيرًا تجتمع كل الأسرة على السفرة، شكري، ومحسن، وهنية، ونعيمة، وعبدالفتاح، كلهم في انتظار بدء الحاج في تقسيم البط، وبدأت الست هوا بالتسمية على الأكل، وعلى أولادها، بصوت مختلط بدموع الفرح بزيارة ابنها الغالي.
 - أعوذ بالله السميع العليم من الشيطان الرجيم..
 أعوذ بالله السميع العليم من الشيطان الرجيم..
 أعوذ بالله السميع العليم من الشيطان الرجيم..
 بسم الله الرحمن الرحيم..
 حصنتكم بالحي الذي لا يموت، حصنتكم بألف لا حول ولا قوة إلا بالله العلي العظيم.
 وأكل شكري، وكله امتنان لوالديه، على كل شيء قدماه له، وتناول بنَهَم البطة المحشوة بالفريك، وباقي الوليمة المقامة على شرف زيارته.
 بعد هذه الأكلة الدسمة، تجمعت الأسرة في الفرندة؛ لشرب الشاي بالنعناع.
 - على فكرة يا أمي، أنا قربت استأذن علشان عندي ميعاد كده.
 ردت الست هوا:
 - كده برده يا شكري، إحنا لسّه ما شبعناش منك يا ابني...
 قاطع كلامها الحاج عبدالله:
 - يا ولية سيبيه براحته، الله.
 ردت الست هوا بنبرة ضيق:
 - جرى إيه يا حاج أنا بكلم ابني.
 وطمأن شكري والدته قائلًا:
 - لا يا أمي أنا جاي تاني وناوي أبيت معاكم، بس أنا رايح مشوار كده، وجاي آخد أبويا الحسين على المغربية كده، وبعدين جايلك تاني.
 وقال الحاج:
 - أما أقوم أنا كمان أتوضأ وأصلي العصر قبل ما أتقل، مع السلامة يا ابني، يا واد يا عبدالفتاح تعال سندني.
 وكانت الفرصة مناسبة للست هوا لتشبع فضولها:
 - والنبي لتقول لأمك إنت رايح فين؟
 قال شكري بلمعة في عينيه وبنبرة هامسة:
 - بعدين بقى يا ست هوا، بعدين، والله هاقولك بالليل لمّا الحاج ينام، في قعدة من قعدات زمان.
 وضحك شكري؛ فقد عرف أن فطنة والدته الطبيعية قد كشفته.
 وردت الست هوا بابتسامة:
 - مستنياك يا ضنايا، وما تنساش تسلم لي على ليلى.
 رد شكري بذهول:
 - إيه ده عرفتي إزاي؟!
 - أهو عرفت وخلاص، يلَّا علشان ما تتأخرش، سكة السلامة يا حبيبي، إلهي ينَوِّلك مُرادك.
 وودعته، وهي تدعو الله له وتغلق وراءه الباب.
 - يا ولية تعالي ساعديني ألبس الجلابية، إنت ما بتبطليش كلام أبدًا.
 ردت وهي تغلق الباب:
 - يا راجل اهمد طلبات شوية.. يوووه.
 نزل شكري سريعًا؛ حتى لا يتأخر على موعده مع ليلى وصديقاتها، ولكي تكتمل تمثيلية الصدفة، ويتعرف إلى العروس التي سيعجب بها بشكل تلقائي.
 وهذه بالطبع كانت خطة شكري؛ لأنه أخيرًا قرر الزواج، ولم يتبق الكثير من أيام الإجازة.
 الست نفيسة طبعًا قالت لأختها الست هوا على كل التفاصيل التي سمعتها بالصدفة، من حديث ليلى مع شكري بالتليفون. وعندما سألت الست نفيسة ابنتها، قالت:
 - ده شكري ابن خالتي يا ماما بيدور على عروسة من صاحباتي.
 وردت الست نفيسة:
 - وإنت يا حبيبتي مش عروسة ولا إيه؟!
 وتضحك ليلى:
 - لا يا ماما أنا وشكري إخوات، والله إخوات، إحنا هنفضل نقول ده لحد إمتى، على العموم أنا مش ها غلب نفسي معاكي، خالتي هي اللي فاهمة كل حاجة.
* * *
 استقل شكري تاكسي من أمام قصر القبة ليصل في ميعاده مع ليلى، في الرابعة تمامًا، في جروبي الكوربة.
 سأل سائق التاكسي العجوز، بوجهه البشوش، وشعره الأبيض، وعينيه الملونتين، ويتحدث بلهجة صعيدي:
 - على فين يا بيه؟
 رد شكري بسرعة:
 - على جروبي الكوربة، بس بسرعة يا أسطى وحياتك.
 تحرك التاكسي في اتجاه روكسي، حتى ظهرت قباب مباني الكوربة القديمة، ثم مر على كاتدرائية البازليك في اتجاهه لجروبي.
 وقال سائق التاكسي معلقًا على مظاهر الفرح المحيطة بالكنيسة:
 - على فكره ده فرح أرمن كاثوليك ده.
 ورد شكري:
 - بجد.. وعرفت إزاي؟!
 رد السائق:
 - أنا أصلي من سكان الزيتون، وكنت بشتغل زمان مع أرمن كتير من اللي عايشين في المنطقة، كنت بقضي لهم حاجتهم، أوصل لهم بضاعة مثلًا، والحمد لله كانت سمعتي معاهم زي البرلنت.. الحمد لله يا رب.
 وكل الخواجات دول هم أصحاب المحلات الكبيرة في روكسي، والكوربة، مايجوزوش بناتهم إلا في الكنيسة دي. بس إيه بناتهم جمال إيه وأدب إيه، أخدوا جمال وذكاء الخواجات، وأدب وذوق المصريين.
 لفت الحديث انتباه شكري، رغم انشغال باله بالوصول في الميعاد، والتفت للسائق، وقال:
 - إشمعنى؟!
 - يا بيه دول عايشين وسطينا بجالهم زمن بعيد جوي، إطَّبعوا بينا وإحنا إطَّبعنا بيهم.
 وصل التاكسي لجروبي، ولم يغفل عن شكري، وسط تسرعه، أن يسأل السائق عن اسمه:
 - ألف شكر، اسم الكريم إيه؟
 - محسوبك جرس.
 - طب يا عم جرس، أوصَلَّك إزاي؟ أصل أنا مش من هنا، ومحتاج سواق اليومين دول.
 - تحت أمرك يا بيه، أنا هستناك هنا على قهوة الساويسية اللي جنبك، قدامك قد إيه؟
 - يعني ساعة كده، طب قولي بس يا عم جرس البنديرة كام؟
 - مستعجل ليه يا ابني ما احنا مع بعض كمان يوم أواتنين، روح اقضي مصلحتك إنت وتَوْ ما الساعة تِخْلَص هاكون عندك.
 نزل شكري أمام جروبي، وبدأ يتأكد من حسن مظهره، بدأ يساوي الفازلين على شعره، ثم أخرج المنديل لمسح آثار الفازلين من يديه، ثم تأكد من ضبط الكرافت، ثم أدخل المنديل مرة أخرى بشكل مهندم داخل جيب الجاكيت، واللمسة الأخيرة كانت بالقليل من «الكولونيا» على وجهه وبدلته، والآن أصبح مستعدًّا للمقابلة.
 دخل شكري جروبي من الباب المروحة الدائري، المزود ببرواز خشبي (ماهوجني) عتيق، وبدأ يتلفت يمينًا ويسارًا بحثًا عن ليلى، وسط أصوات الناس المختلفة، من يضحك، ومن يتحدث، ومن يصافح.
 وفجأة بدأت الفرقة في عزف موسيقى (الفالس)، وتحمس كل الأحبة لبدء رقصة، في حالة من الجدية والانسيابية معًا، ليمتلئ فورًا مكان الرقص، ولم يعد هناك أحد يجلس في مكانه.
 حتى لمح شكري ليلى تشاور له، ومعها صديقتان حسب الاتفاق، وعدل شكري الكرافت مرة أخرى، واتجه بخطوات سريعة، لكن محسوبة في اتجاه ليلى؛ حتى يلقي التحية، ويتعرف إلى صديقاتها.
 ومن أول وهلة تأكد شكري أن زوجة أحلامه لم تكن بين صديقات ليلى، صحيح مظهرهن يدل على أنهن من عائلات محترمة، لكن لم يشعر بأن إحداهن قد تصبح زوجته؛ لذلك قرر أن يلقي التحية، ثم يغادر، ويجلس بمفرده، إلى أن تمر الساعة، ويأتي عم جرس ليوصله للمنزل.
 قالت ليلى في نبرة متلهفة، مصطنعة، بابتسامة متكلفة:
 - ده شكري ابن خالتي.. ودول سامية وخديجة صاحباتي، تعال اقعد معانا شويه.
 اقترب شكري بأناقته، وهيبته، وسلم على ابنة خالته:
 - إزيك يا ليلى وحشاني، إيه الصدفة الظريفة دي؟
 ثم قام بتحية صديقاتها برأسه برزانة واحترام:
 - أهلًا وسهلًا.
 وبذكاء شكري الاجتماعي، عرف طبيعة كل واحدة منهن، الأولى على يسار ليلى متهورة، وخفيفة، وتضحك بشكل زائد غير متزن.
 أما الثانية على الناحية اليمنى من ليلى فهي خجول، غير متحدثة، لا تعرف كثيرًا في الإتيكيت، وهذا واضح من شكل الطبق أمامها وبه بقايا الجاتوه. وتأكد انطباع شكري عندما أصدرت صوتًا مع أول رشفة من فنجان الشاي.
 وهمست سامية في أذن ليلى:
 - إيه القمر ده؟ ما تخليه يقعد معانا.
 وفورًا رددت ليلى طلب صديقتها بدون تردد:
 - ما تقعد معانا شويه يا شكري.
 وتراجع شكري بشياكة:
 - كان بودي.. لكني مستني حد دلوقتي.
 وهنا أدركت ليلى أن شكري لم يعجب بأي من صديقاتها، فقالت حتى لا تحرجه:
 - طيب يا شكري مبسوطة إني شفتك سلم على خالتو هوا، وعمي الحاج عبدالله.
 جلس شكري على أول مائدة فارغة، بجوارهن، لم يهتم بنظرات صديقات ليلى له، بل بالعكس كان لديه شعور بالفخر؛ لكونه عريسًا مثاليًّا لكل البنات.
 ورفع يده مناديًا الجرسون، بعدم التفات لهمس خديجة وسامية، وكله ثقة بانجذابهن له:
 - جرسون.. كافيه أوليه من فضلك، وعلبة سجاير ماركة معدن ممتاز.
 وبسرعة شديدة جاء طلبه، ومد الجرسون يده يولع لشكري السيجارة التي أخرجها بشياكة.
 بدأ شكري في التدخين، ودخان السيجارة يخرج عاليًا من فمه، وكأن هذا الدخان يسابق أفكاره وشوقه لإيجاد شريكة حياته، صاحبة الأصل، والجمال، والتي ستكون زوجة مثالية، تنجب له أولادًا يملئون عليه الفيلا، وتكتمل صورة مستقبله المشرق الذي رسمه لنفسه.
 وبدأ يشرب قهوته، ناظرًا بشكل عفوي ناحية الباب المروحة، حتى دخلت.. ولفتت الأنظار..
 جميلة، جذابة بشعرها الأسود الناعم الداكن، وبشرتها البيضاء الوردية. كل هذا كان له مفعول السحر لكل الشباب الموجودين، وقد ظهر ذلك في عيونهم التي بها لمعة شوق للتقرب منها. كانت بسيطة، ساكنة، لكنها كانت تقول الكثير بدون ولا كلمة.
 خطفت نظر شكري الذي ظل يراقب خطواتها، واتجاهها، ولم يصدق نفسه وهو يراها متجهة نحوه، بدأ يتلفت حوله، في حالة من عدم الاتزان، كأن قربها منه حلم يتمنى أن يتحقق.
 واقتربت، والتقت عيناها العسليتان الواسعتان بعينيه، وشعر شكري بالتقاء روحي وانجذاب لم يشعر به من قبل.
 ومرت بجانبه، وبنبرة رقيقة قالت: «مساء الخير»، شكري لم يصدق نفسه، فقد اتجهت لمائدة ليلى وصديقاتها وجلست معهن.
 التفت شكري في جنون إليها، منتظرًا لحظة للتداخل مع ليلى؛ ليسألها عنها، ووجد نفسه يناديها غير مبالٍ للإتيكيت أو شكله الاجتماعي.
 وسألها بصوت خافت:
 - مين دي؟
 ردت ليلى بابتسامة حذرة، حتى لا تحرج ابن خالتها:
 - دي إيفا - ماريا ميولوني.
 - أيوه يعني بتعمل إيه؟ وبنت مين؟ جنسيتها إيه؟
 - دي يا سيدي في الكونسيرفاتوار، وأمها أرمنية وأبوها طلياني، أهلها يبقوا أصحاب محلات مجوهرات ميولوني اللي في الكوربة.. بس انسى! دول بيصفوا حاجتهم في مصر، ومهاجرين على إيطاليا كمان أسبوع.
 - إيه ده لأ مش ممكن.. إمتى؟ لأ مينفعش كده.. أنا لازم.. إيه ده أنا متلخبط جدًّا، ليلى، هي دي، هي دي يا ليلى.
 ردد شكري كلماته في حالة من الهوس، حتى لم يستمع إلى ليلى وهي تقول له:
 - أنا لازم أمشي يا شكري أحسن نتأخرعلى البيت.. سلام.
 - وفي لحظة انتهاء شكري من الكلام مع ليلى، كانت إيفا- ماريا قد اختفت من المائــدة، ليظل شكري في حالة من الذهول؛ لأنه لم يتعرف إليها.
 وبعد لحظات أخرى خرجت ليلى وصديقاتها من جروبي.
 لف الباب المروحة بسرعة مرات عديدة بعد خروجها، وكأنه «روليت» مائدة لعب كازينو في الأزبكية خسر فيها شكري كل شيء يملكه.
 هربت كل الأفكار من رأس شكري، ولم يعد يفكر إلا في أنه أسبوع وستهاجر إيفا- ماريا، وأنه لا يعلم كيف ومتى يراها ثانية.
 لم يعد يفكر إلا في جمال ورقة إيفا- ماريا، حتى جاء عم جرس ليوصله إلى منزله عند الحاج والست هوا.
 طوال الطريق لم يتوقف عم جرس عن الحديث، عن ذكرياته، وكيف جاء من سوهاج للزيتون. لكن شكري لم يكن يسمعه على الإطلاق، أذنه لا تسمع سوى كلمة «مساء الخير» التي قالتها إيفا- ماريا.. يا ترى، لماذا قالتها؟ هل لاحظته أساسًا؟
 وصل التاكسي عند بيت أهل شكري في القبة لكي يأخذ والده للحسين كما وعده.
 وطلب شكري من عم جرس أن يقابله الحادية عشرة صباحًا حتى يذهب لبنك مصر؛ لصرف المكافأة التي حصل عليها من الرئيس جمال عبد الناصر.
* * *
 صعد شكري على سلم العمارة العتيقة التي يسكن بها أهله، العمارة الصامدة منذ أكثر من مائة عام، منذ أيام الملك فؤاد، سلالمها مصنوعة من حجارة جيرية، والتي اغمق لونها بفعل الزمن، واستهلاك سكانها المتغيرين على مدار السنين، ولكنهم من نفس أصل الملاك الأصليين، جيل يورث الجيل الذي بعده.
 بنيت العمارة على حوائط حاملة، بسقف عالٍ، وجدران عريضة، كل دور كان يحوي شقتين، بينهما طرقة طويلة، ببلاط أزرق، وأحمر، وأصفر بأشكال زخارف إسلامية قديمة، والتي اغمقت أيضًا من تراكم مياه تنظيف السلالم كل أسبوع.
 لم تكن الطرقات وحدها هي التي تغيرت مع الوقت، حتى «درابزين» السلم الحديد السميك، ذو الأشكال الهندسية المتداخلة، قد أصابه الصدأ واكتسب لونًا مائلًا للاحمرار، أما باب كل شقة فكان بضلفتين نصفهما شراعة، والنصف الثاني خشب زان ثقيل جدًّا.
 ورثت الست هوا هذه الشقة عن والدها الحاج شكري بشير، وهو تاجر قطن ميسور الحال، من أصل تركي، كان وجيه عصره، وصاحب مزاج. تزوج والدتها من الشرقية ثم تركها وتزوج من أخرى؛ فقد كانت هذه عادته؛ له زوجة أو طليقة في كل مركز أو قرية.
 وأخيرًا أصبحت هذه الشقة من نصيب الست هوا، من الميراث الكبير الذي تم توزيعه على أبناء زوجات والدها المختلفين بعد مماته.
 عاشت الست هوا في هذه الشقة مع أولادها، بعدما وصل الحاج عبدالله علوان لسن المعاش، وأنهى خدمته كموظف في وزارة الأوقاف.
 لأول مرة يشعر شكري علوان بالتعب أثناء صعوده السلم، بطل السباحة والمسافات الطويلة، لم يشعر قط بعدم التوازن هذا غير مرة واحدة في فرنسا. كان يشعر بثقل رهيب في قدميه، ويتنفس بصعوبة، إلى أن وصل أخيرًا إلى شقتهم بالدور الثالث.
 حتى طرق الباب كان صعبًا بالنسبة لشكري، شعوره بالضيق جعله يسرح بتفكيره وينظر للأرض بطريقة حائرة، حتى فتحت جارتهم أم ميشيل باب شقتها المقابل.
 أم ميشيل ست فاضلة، عشرة عمر، صباح كل يوم كانت تذهب للكنيسة تولع شمعة، وتطلب الرحمة لزوجها إسحاق أفندي، من يوم ما مات لم ترتد إلا الأسود، وكأن حزنها عليه أصبح جزءًا من وجودها، إلى أن يحين وقت ذهابها إليه، التزامها الشديد بالصيام أصاب كوعها، وأسفل عينيها باللون الأزرق، وزود من ملامح الحزن الممزوج بالقداسة.
 - أهلًا شكري يا حبيبي.
 وكان ببغاء أم ميشيل (الغلباوي) يُحدث صخبًا في الخلفية: «شكري شكري شكري».
 رد شكري بمودة:
 - إزيك يا طنط أم ميشيل، وإزي نورا وميشيل؟
 «بس يا كووكو» في لحظة سكت الببغاء، وكملت أم ميشيل:
 - بيسلموا عليك، خلاص كل واحد إتجوز وانشغل يا ابني.
 - تحبي أوصلك الكنيسة، أنا عارف ميعادك تقيدي شمعة لإسحاق أفندي الله يرحمه.
 - أيوه يا حبيبي ادعي له، لا يا شكري كتر خيرك سندني إنت بس للدورالثاني.
 لمح شكري دمعة في عينيها، فقد تذكرت حبيبها الغالي، ولمت شعرها المصفف بالزيت، والمفروق على جنب وراء أذنها، وكأنها تستعد لجنازة حبيب عمرها من جديد، وفي أعماقها ذكرى حزينة مستمرة من عشر سنوات.
 أم ميشيل تتحرك بصعوبة، ودائمًا ما تربط قدميها بجورب الروماتيزم، ورغم ذلك أصرت أن يسندها شكري للدور الثاني فقط، ثم تكمل النزول بمفردها.
 - يا حبيبي خلاص السلمة المكسورة عدت، اطلع بقى لماما، ربنا يخليكوا لبعض، وسلم لي عليها، وقول لها ما تنساش البخور اللي مواعداني بيه من الحسين.
 دي ماما دي عشرة عمر من أيام الحاج شكري الكبيرالله يرحمه، لمّا كان ساكن هنا مع والدتها وإحنا نعرف بعض، والله كنا بضفاير، بس إيه بقى.. الزمن، يلا يا حبيبي عطلتك.
 تأثر شكري كثيرًا بوفاء أم ميشيل، وتأكد أنها أكيد كانت تعيش مع زوجها في حالة انسجام جعلتها إلى الآن تعيش على ذكراه، كما شعر اليوم مع إيفا - ماريا.
 صعد شكري إلى الدور الثالث مرة أخرى، وأخيرًا دق الباب بالمطرقة، وسمع صوت الست هوا:
 - افتحي يا هنية في إيدي عجين، يا هنيـة يا هنــية، يا بنتي ردي عليا، حد بيخبط على الباب.
 - يا ماما أنا بحَمِّي عبدالفتاح، قولي لنعيمة تفتح.
 وعلى الرغم من حالته النفسية السيئة ابتسم شكري، بسبب الست هوا، وملكوتها الخاص الذي تعيش فيه، صحيح تطلعاته كانت كبيرة، وكان ناقمًا على الحالة الاجتماعية لأسرته، إلا أنه كان يشعر بالراحة في بساطة وفطرة أسلوب حياة أهله.
 سمع شكري صوت خطوات تتجه نحو الباب، وأصوات ترابيس الباب تفتح واحدًا تلو الآخر، إلى أن فتحت أخته الصغيرة نعيمة الباب، بشعرها المبلل، المصفف بعد الاستحمام، بضفائر شعرها الذهبي، مرتدية قميص النوم الكستور، والنظارة الصغيرة التي تعوض ضعف نظرها.
 - ده أبيه شكري يا ماما، جبت لي معاك إيه بقى يا أحلى أبيه؟
 كان شكري عامل حسابه، ومد يده في جيبه، وأخرج كيس سكر نبات.
 - اتفضلي يا ستي قسموه عليكم كلكم.
 رسم على وجهه ابتسامة، وقال لوالدته:
 - سعيدة يا ست هوا.. الحاج جاهز؟
 وردت الست هوا بلهفة، وتركت العجين من يديها؛ لتستقبل الغالي البكر.
 - يسعد مساك يا ضنايا.
 من أول لمحة من عين الست هوا، لاحظت حالته، وبنبرة قلقة، وبشهقة قالت:
 - مالك يابني مخطوف كده ليه، إنت زي المعمول له عمل، مالك يا شكري يابني؟
 - ولا حاجة يا أمي بس تعبان شوية.
 - إهيه إنت هتخبي عليا؟ ده أنا قرياك يا حبة عيني، ده إنت ابن بطني، فيه حاجة زعلتك؟
 - أيوه بدور على حاجة تاهت مني يا أمي، راحت ومش هلاقيها تاني.
 - نظرت له الست هوا في عينيه، وفي لحظات قرأت سر تعاسة ابنها، وفي صمت قررت تدخل وتحاول تساعده، ده ابنها البكر!
 - على فكرة طنط أم ميشيل بتفكرك بالبخور.
 ردت الست هوا وقد فهمت أن ابنها يهرب من المناقشة:
 - أيوه أيوه هاجيب لها النوبة الجاية، ما أنا نازلة الحسين بكرة إن شاء الله.
 دخل شكري على والده الحاج، وتمالك نفسه، حتى لا يلاحظ ما لاحظته أمه، ويتم مهمته، وهي إسعاد والده بالنزهة التي ينتظرها من الزيارة للزيارة.
 وأخذ نفسًا عميقًا، وملأ صدره بالهواء، وقال بصوت مرتفع:
 - جاهز يا حج؟
 - أيوه أهه يا شكري يا ابني، الصبر.. الصبر مفتاح الفرج، يا ست يا ست، تعالى لبسيني الكاكولا.
 وبلا مبالاة، وكل تركيزها في تخمير عجين «القراقيش»، وتفكر كيف ستساعد شكري، قالت:
 - يـوه ما تلبسها إنت يا حاج، أنا إيدي فيها عجين.
 رد عليها الحاج بعصبية:
 - عجين إيه وبتاع إيه؟ يعني أسيب ابنك الأستاذ شكري كده مستني، ده ما يصحش أبدًا.
 تنهدت الست هوا وقالت:
 - يا حاج كل الشخط والنطر ده يبوظ الخبيز، وما تجيش تقول بعد كده أنا عندي مغص من القراقيش، غلط الزعيق كده جنب الأكل.
 وبدأت في التسمية من جديد على العجين، وتقرأ عليه آية الكرسي.
 ضحك شكري في سره على الخناقة المفتعلة، المفعمة بالحب، والتقدير، ودخل حجرة النوم، وناول والده الكاكولا لكي تكتمل وجاهته، بعد ارتداء الجبة والقفطان.
 وغرَّق الحاج نفسه بالكولونيا، ونادى على أبنائه:
 - العصاية يا ولاد.
 أخد شكري العصا من أخيه الصغير عبدالفتاح، وملس على شعره الأشقر الناعم:
 - إزيك يا عبده.
 - الحمد لله.
 رد عبدالفتاح بصوت محشرج ومبحوح.
 - الواد ده صوته عامل كده ليه؟
 رد الحاج:
 - هو صوته دايمًا كده.
 سند شكري والده، واتجه نحو باب الشقة استعدادًا للخروج.
 وفجأة انتفضت الست هوا من مكانها، وتركت العجين، وغسلت يديها بسرعة حتى تلحق بهم، وقالت بلهفة وهي تخرج حجابًا من صدرها:
 - استنى يا شكري.
 - خد يا حبيبي الحجاب ده، حطه دايمًا في جيبك، وربنا يحافظ عليك يا ضنايا.
 بحُبٍّ قبَّل شكري جبينها، وقال ضاحكًا على سذاجتها:
 - يعني هيعمل حاجة الحجاب ده؟
 - طبعًا فيه الشفا بإذن الله.. البسه إنت بس.
 - كفاية إنه منك، ربنا يخليكي ليا يا أمي، وما يحرمنيش من كرمك...
 وقاطع الحاج هذه اللحظة العاطفية بين الست هوا وابنها البكري بانفعال:
 - يا ولية ما تسيبينا نخرج، مش كده، حِلِّي عننا بقى.
 وتدخل شكري لإنهاء الجدال:
 - سلام عليكم يا أمي، ويلَّا يا حج.
 ثم همس في أذن والده، وهو يساعده في النزول على السلم.
 - بالراحة شويه عليها يا حاج مش كده.
 - دي ماتخافش عليها أبدًا، دي تدوخ العفاريت الزُّرق وراها.
 وضحك شكري من قلبه، وتابعها بتنهيدة في محاولة لتصفية باله، وركب شكري مع والده الترام، ومن هناك أخذا «تاكسي» للحسين.
 وفي الطريق مال شكري على والده وسأله:
 - إنما قوللي يا حاج، عمري ما عرفت إنت إتجوزت أمي إزاي؟
 رد عليه الحاج بجدية:
 - إيه الكلام الفاضي ده يا ولد؟!
 والتفت لشكري بذهول:
 - حد يسأل السؤال ده لأبوه.. يعني إيه اتجوزتها إزاي؟
 وكمل الأب:
 - إنت لسه مش عارف، إيه قلة الأدب دي؟!
 وضحك شكري على سذاجة وطيبة والده سريع الانفعال، وقال له:
 - لا لا لا ما تفهمنيش غلط يا حاج، أقصد إزاي اخترتها؟
 دبت نضارة الشباب في روح الأب، وانعكست على وجهه، وعلى لمعان عينيه، كأنه عاد من جديد شابًّا في عمر الـ17، وابتسم وهمس:
 - لما شفتها بتلعب مع البنات في البلد (بف يانا بف).
 ضحك شكري على حالة انسجام والده، وقال:
 - إيه ده بقى؟
 - كانت هي عندها 12 سنة، وبتيجي كل صيف تقضي الإجازة في البلد، كان جدك شكري الكبيرعنده دوار كبير في الجعفرية، وكان يجيب زوجاته في الصيف، ويقعَّد الضراير مع بعض.
 وكانت أمك طول عمرها دماغها ده يوزن بلد، كل ما تحس إنها هتقلب غَم في الدوار بين الإخوات أوالضراير، كانت تجري تروح تلعب مع البنات اللي من دورها، وكنت أشوفها عاملة «قطر» مع بنات الجعفرية، وبيلفوا في الأرض تحت التوتة، وبيغنوا (بف يانا بف)، وبيحركوا إيديهم لقدام، وبيصروها على بطنهم.. بص كده..
 وبدأ الحاج في وصف طريقة لعبهم بيديه، وبدأ سائق التاكسي يلاحظهما في المرآة، ولاحظ شكري ذلك فقال:
 - خلاص يا حاج خلاص، فهمت، كمل بس بصوت واطي.
 - وفي يوم وانا راجع من الكُتاب، ما انا كنت بدرس في كتاب البلد في الصيف، وانا لسه طالب في الأزهر، شفتها راكبة الحمار بتاع أبوها، وكانت يظهر واخداه من وراه، والحمار ده أنا عارفه، كان شرسًا جدًّا، وما يحبش حد يضربه، ولمحتها معاها عصاية يظهر كانت عايزة تشوف هيعمل إيه؟ وراحت ملسوعة الحمار، والحمار اتجنن.
 والتفت شكري وقال:
 - وبعدين؟
 - بس.. بعيد عنك الحمار شقلبها على حرف الترعة وجِري، اتفضحت طبعًا؛ لأن كل الخلق اللي شافوا الحمار بيجري عرفوا إنه اتضرب.
 وابتسم الحاج، وضحك ضحكة خفيفة اهتز بطنه معها:
 - وما حدش لحقها وشدها من على حرف الترعة إلا أبوك، وكانت رجليها كلها ملغمطة من الوقعة، وانا بشدها لمحت عنيها في الشمس كانت ملونة وشقية، وضي نورالشمس على جدايل شعرها الذهبي، وقعت في غرامها في اللحظة دي.
 وانا بشدها عرفت إن هي دي اللي قلبي اتفتح لها، وقامت ووسختني معاها وبصت لي قالت: «طب والعمل هنجيب الحمار إزاي؟»، قلت لها زمان الحمار روح من زمان هو حافظ الطريق.
 وفي لحظة غيرت نظرتها ليا، وقالت في نعومة: «أنا متشكرة قوي» وابتسمت وفضلنا كل صيف نبص لبعض، لحد ما انا اتخرجت من الأزهر، واتوظفت، وطلبت إيدها من الحاج شكري الكبير.
 وسأل شكري:
 - كان عندك كام سنة؟
 - لا أيامينا كنا بنتجوز بدري مش زيكم، أنا كنت 19 وهي 15.
 سكت الحاج ثم قال بنبرة عاطفية:
 - ربنا يخليها لنا ويديها الصحة.. الواحد متعب برضه.
 انتهت الحكاية، ونظر الحاج عبدالله من الشباك، وهو هائم في ذكرياته مع الست هوا في البلد، والنور ملأ وجهه من أثر الذكرى.
 وختم الحاج حالته بقوله: «لا إله الا الله»، وكأنه يذكر نفسه بأن كل من عليها فان، لا يبقى غير وجه الكريم .
 ثم التفت الحاج إلى ولده قائلًا:
 - عارف يا شكري إن ما كانتش مراتك دي جدعة وسند وظهر ليك، ما يدومش الجوار مهما كانت جميلة؛ لأن مع الوقت ما بيبقاش غير المواجهة الصعبة للحياة، وإذا كان جماعتك مش هتصمد معاك، وفي أوقات الجد تاخد بإيدك، ما تمشيش المركب تغرق وسط عواصف المشاكل.
 فكر شكري في كلام والده، وفي باله حاول يتخيل إيفا- ماريا:
 - يا ترى هتستحمل معايا، بس أنا مجهز كل حاجة، وعامل حساباتي كويس، مش هنحتاج غير الانسجام، والتخطيط الجيد وبس، أنا عامل حساب كل حاجة.
* * *
 وصلا إلى الحسين مع أذان المغرب، ونادى المؤذن لإقامة الصلاة بصوت عذب صافٍ:
 «الله أكبر الله أكبر.. أشهد أن لا إله إلا الله.. أشهد أن محمدًا رسول الله.. حي على الصلاة حي على الفلاح.. قد قامت الصلاة قد قامت الصلاة.. الله أكبر الله أكبر.. لا إله إلا الله».
 لحظتها هفت نسمة صيفية رطبة مُحدثة رعشة في الأبدان لتعطي طابعًا روحانيًّا مع النداء للصلاة، وهنا قال الأب في حالة من الخشوع والطاعة: «ربك بينادي يابني».
 رد عليه شكري في محاولة لمحو أثر الحالة الروحانية للمكان:
 - طب يا حاج ما ناكل الأول وبعدين نصلي.
 رد الأب بحنان ورقة العاشق:
 - أبقى هنا وأذان المغرب يؤذن وما اصليش ولا أقرأ الفاتحة للحسين، ده حتى الأكل يبقى مالوش طعم.
 أنا متوضي، يلَّا يا شكري علشان تلحق مكان في الصف الأول، ولا انت لسه هتتوضا، على العموم الميضة من هنا.
 وشاور الحاج عبدالله إلى مدخل الميضة لكي يلحق شكري الصلاة.
 لكن شكري قاطعه بسرعة وقال:
 - طب يا حاج ادخل انت، وانا هستناك بره.
 - تكون في الحسين، ولا تزوره يابني؟
 - معلش يا بويا مش مستعد نفسيًّا للصلاة دلوقتي.
 نظر الأب لابنه في قلق وحيرة وتخوف من حالته الرافضة للمراسم الدينية، بعد بعثته لفرنسا.
 وقال له وهو داخل المسجد:
 - ربنا يهديك لطريقه يابني.
 وترك الأب شكري لنفسه لتدبير مبرراته الشخصية لامتناعه عن الصلاة.
 وقال شكري بصوت عالٍ:
 - أنا هستناك على القهوة دي لحد ما تخلص، اطلب لك حاجه؟
 لم يسمع الأب عرض شكري؛ لأنه دخل المسجد وهو في حالة من الخشوع والتضرع متوجهًا للصف الأول في الصلاة.
 لمح شكري من الخارج اصطفاف المصلين في صفوف مستوية وكأنهم جسد واحد، وكبّر المصلون في صوت واحد تكبيرة الإحرام: «الله أكبر...».
 سارع شكري بقطع تفكيره وتأملاته مع روحانيات الصلاة؛ حتى لا يتغلب قلبه على عقله، ويظل عقله هو رمانة ميزانه.
 وعقله يقول له: «المراسم الدينية دي يا شكري، مرحلة تطور اجتماعي ما زالت الأغلبية لسه واقفة عندها، إنت مش فاكر اللي اتعلمته في فرنسا، مش بالضرورة الصلاة هي اللي تؤدي إلى الصلاح، المهم العمل، والتعاملات الإنسانية».
 وقلبه يرد بهمس: «معلش أنا عارف إنك تعبان، ولكني متأكد إنك هترجع تاني».
 ويرد عليه عقل شكري مرة أخرى بضيق: «إنت بتقول إيه، أنا ماسك زمام الأمور دلوقتي، وكل حاجة ليها تفسير منطقي، إيه المنطق في رجم إنسان زنا، أو في القصاص، أو في تعدد الزوجات، وتوريث الرجل ضعف المرأة، فين المبادئ الإنسانية، فين العدل؟».
 ويهمس القلب بكلمات قليلة مبتسمًا: «مش هو ده المدخل، المدخل الروح، بكره هتشهد وتسلم».
 وبعد لحظات يصمت القلب، ويبقى صوت العقل، لكن في حالة هياج فكري، وحيرة حتى يفلقه الصداع النصفي نصفين؛ وكأن الصداع تولى مسألة فض النزاع بين الطرفين المتصارعين داخل شكري.
 اتجه شكري للقهوة اللي على ناصية مدخل الحسين الشمال؛ لكي يبتعد عن دهاليز الصداع النصفي في الجانب الأيمن من رأسه، والصراع الذي تسبب في مرضه آخر سنة له في فرنسا، وكأنه يحاول الهرب من نار تعذب منها زمنًا طويلًا.
* * *
 أخيرًا وصل إلى القهوة واستقبله القهوجي كالعادة:
 - أهلًا يا بيه، بقالك زمن ما بتجيش، نورت القهوة، أمرك، أجيبلك قهوة على الريحة زي النوبة اللي فاتت ولا حاجة تانية؟
 - لا يا محمود، عايز واحد شاي بنعناع سكر برة، والنبي بسرعة أحسن عندي صداع جامد جدًّا وعايز اظبط دماغي.
 - أحلى شاي طيارة سكر برة للبيه يعدل الطاسة.
 ورجع محمود للأستاذ، وهو متردد.. هل هذا الوقت المناسب ليفاتحه في موضوع ما، لكنه لاحظ أن الأستاذ شكري نفسه سرحان، وباله مشغول فقرر الانتظار حتى يشرب الشاي، ويعدل دماغه.
 - واحد شاي لأستاذنا، وكباية نعناع أخضر مخصوصة لأحسن زبون عندنا.
 - متشكر يا محمود.
 مع أول رشفة شاي هفت نسمة هواء رطبة مرة أخرى فكرته بصيف باريس، عندما كان يجلس في مقهى بجوار الشانزليزيه، مع زملائه من جميع الجنسيات، فرنسيين، ومغاربة، وشوام، وبلجيكيين.
 تذكر حواراتهم، وضحكاتهم، ومناقشاتهم في كافة الموضوعات، في الأدب، والفلسفة، والدين. وتذكر أيضًا غرفته، والتي استأجرها في إحدى الحواري الضيقة، بجوار السوربون، والتي اقتسمها مع صديقه جون - كلود لمدة أربع سنوات.
 كان جون - كلود من أصل ماروني - فرنسي، ولكنه عاش حياته في فرنسا، ولم يعد له صلة بأصله اللبناني على الإطلاق.. كان شابًّا ألمعيًّا في ثقافته، ومناقشاته، وإنسانيته، كان يهوى التصوير الفوتوغرافي، كان يحب التنقل ليصور مشاهد مختلفة، كان يقف ويستقل إحدى السيارات العابرة - وهو وحظه - كانت صوره عبقرية، يبرز فيها معاناة البشر، أو خبايا المباني، وعراقتها، كان فعلًا موهوبًا جدًّا.
 وفي يوم جمعة بعدما أدى شكري صلاة الجمعة في غرفتهم المشتركة، هزَّ جون ـ كلود شعره السايح، البني، الداكن، وبتردد قال:
 - ?.....Chokri dis-moi (شكري قوللي)، أنا شفتك بتؤدي طقوس كده، إنت لسه بتعتقد في كلام الأديان ده؟
 - oui (أيوه)، وإيه المشكلة؟!
 كرر جون - كلود بلهجة توضيح:
 - La Liberté Chéri.... la liberté (الحرية يا عزيزي.. الحرية).
 - أتحرر من إيه؟
 - Mon ami.. (يا صديقي) أنا اتحررت من القيود دي من زمان، الدين الحقيقي هو التحرر من قيود كل من أساء استخدام السلطة، Regardes (انظر) كام قسيس، أو راهب في العصور الوسطى قتل أو اغتصب أو كان يهمه السيطرة والسلطة.
 Il Ya de nombreux exemples dans l’histoire (هناك أمثلة كثيرة في التاريخ).
 وسأل شكري بذهول:
 - يعني انت خرجت بره الكنيسة؟
 أجاب عليه جون ـ كلود:
 - ,Bien sûr (طبعًا).
 سأله شكري مرة أخرى:
 - ?Qu’est-ce qu’elle a fait votre famille (ماذا فعلت عائلتك؟).
 - عائلتي تخاف فك القيود، وده لأنهم لسه في مرحلة فكرية متأخرة عني، encore en développement (ما زالوا يحتاجون إلى التطور، إزاي شخص مثقف يصدق إن Jésus (المسيح) جه من غير أب، Histoires et pensées des enfants (قصص وفكر أطفال)، العلم بيقول استحالة طبعًا.
 تساءل شكري، وهو يفكر بصوت عالٍ:
 - طيب والإسلام؟
 رد جون ـ كلود بثقة:
 - Je ne connais pas bien l’islam ( أنا لا أعرف الإسلام جيدًا)، إنت لازم تدور على مفاتيح فك قيودك بنفسك، وهتلاقيها دايمًا بالعقل.
 بعد هذا الحوار تمرد شكري على أداء الصلاة، والطقوس الدينية تحت مظلة الحرية، وأن إنسانيته، وإجادة عمله هو كل مراده في الدنيا، دون كل التعقيدات المصاحبة للتقاليد الاجتماعية. وهذا ما كان يظهره شكري في أي مناقشة فكرية.
 لكن لم تكن هذه هي الحقيقة كاملة؛ لأنه ما زال يتساءل، ويفكر في كل الأسئلة المرتبطة بالمعتقدات، والشرائع، والطقوس، ولأنه لم يصل إلى إجابة بعد كان صعبًا عليه أن يقرر فك القيود تمامًا مثلما فعل صديقه جون ـ كلود.
 كان شكري مختلفًا عن صديقه كليًّا، فكل جدوده علماء، ومشايخ؛ كيف سيتخلى عن نسيج عائلته، وكل ما تعلمه طوال حياته!
 «الروحانيات دي نعمة يابني، وده قدرنا مش هتهرب منه، متوارث من جيل للتاني، زي الشقة اللي احنا عايشين فيها دي».
 كانت هذه الكلمات ترددها الست هوا، من حين لآخر، عندما كانت تخشى من انحراف ابنها عن المسار الصحيح.
 ولكي يرتاح شكري من الصراع الداخلي الذي يعانيه حدد تصنيفات واضحة لأفكاره ـ من وجهة نظره - عندما بدأ يشك في أسس جوهرية في الدين.
 أصبح الدين الذي علمه له والده، ولكثيرين غيره في الأزهر، موضع شك واحترام في نفس الوقت.
 وموضوع الروحانيات الذي تؤمن به أمه الست هوا، وتعمل به في شفاء الأهل، والأقارب، والجيران، وكل من يلجأ إليها، ورفع الكرب عنهم، كل هذا خرافات ودواء في آن واحد.
 لذلك قرر شكري الخروج من دائرة ميراثه الروحاني تلك، وأن يصنع مصيره بيده، وبمجهوده. وأصبح القدر من وجهة نظره هو اختياره في عدم التهاون في تحقيق أهدافه. وعندما وصل شكري لهذه النقطة مرة أخرى، أخذ نفسًا عميقًا، مريحًا نسبيًّا، ليستمتع بالنسمة الصيفية التي داعبت بشرته السمراء بلطف، وأغمض عينيه ليرى أمامه وجه إيفا - ماريا، وتذكر هدفه في تكوين أسرة (مودرن) من جديد.
 قاطع هذه اللحظة محمود القهوجي بقوله:
 - يا أستاذ شكري، أنا ليا طلب عندك، والنبي ما ترجعني مكسور الخاطر.
 أجاب شكري بعدما استعاد اتزانه بثقة:
 - خير يا محمود؟
 قال محمود بخجل وتلعثم:
 - أصل أنا عندي مشكلة... وو... و...
 - ما تقول يا عم إنت.. محتاج فلوس؟
 - لا يا شكري بيه مستورة والحمد لله، أصل أنا متجوز بقالي عشر سنين وربنا مارزقنيش لسه بالخلفة، ولما سألنا عرفنا أن الست هوا تبقى والدتك، وطبعًا ده يبقى كرم منها، دي ست بركة، وصيتها على كل لسان.
 نظر شكري بدهشة، ولم يصدق أن الست التي يتحدث محمود عنها هي من تطبخ وتعجن وتخبز لهم في البيت، وقال:
 - طب إيه المطلوب مني يعني؟
 - أبوس إيدك ممكن الست هوا تشوفني أنا والجماعة مرة واحدة بس، أنا عارف الحاجة ما بترضاش تاخد حاجة، وده والله يبقى كرم كبير جدًّا منكم.
 - طب ما تروح للدكتور يا محمود إنت والجماعة بتاعتك؟!
 رد محمود بحزن:
 - ما لو الدكتور كان نفع ما كانش ده يبقى حالنا يا بيه، أحلفك بالغالي...
 قاطعه شكري قائلًا:
 - بص، أنا جاي للوالد والوالدة زيارة، استنى الحاج لما يخلص صلاة ونستأذنه، تمام كده؟!
 رفع محمود القهوجي يده بالدعاء للأستاذ شكري بنبرة مختلطة بالدموع:
 - ربنا يخليك ويعمر بيتك يا رب، ربنا يجعل على إيديها القبول يا رب، ولا يحوجش حد من ذريتها أبدًا يا رب.
 ورأى محمود الحاج من بعيد خارجًا من باب المسجد، أسرع نحوه، وقبل يده، ليسحبها الحاج بسرعة قائلًا:
 - خير يابني؟
 - أمانة عليك يا حاج ما تردني مكسور الخاطر، طلبي عند الأستاذ شكري.
 علق شكري بتحفظ:
 - ليه طلب إن الحاجة تشوف الجماعة.
 ثم قال ليخلص والده منه:
 - الحاجة هتيجي الحسين تجيب عطارة بكره، أنا هاجيبها يا حاج، خلي الجماعة تيجي علشان تتعرف عليها، موافق يا حاج؟
 - موافق بشرط تكون معاها يا شكري، وتيجي جماعتك يا محمود تشوفها عند مقام سيدنا الحسين، الحاجة مش هاتروح تزور حد.
 علق محمود:
 - احنا فديك الساعة تحب إمتى يا حاج؟
 - الحاجة تيجي تقضي طلباتها على العصر، وإنت تجيب جماعتك لحد ما تخلص، وهي هتاخدها المقام بعد كده وتشوفها.
 - وهو كذلك.. هنستناكم هنا على القهوة يا أستاذ شكري.
 - يلا يا شكري أنا جعت.
 ونادى محمود على صبيه في القهوة وقال له:
 - يا عدوي، قول لسيد الكبابجي طلب البيه والحاج عندي.
 وسمعه شكري وقال:
 - لا يا محمود ماينفعش كده.
 وسارع محمود بالحلفان:
 - والله أبدًا.
 رد الحاج:
 - إيه ده يا محمود مش ممكن، هو الأستاذ شكري صغير ولا إيه، الأصول أصول يا محمود.
 نظر شكري لوالده بإعجاب، لم يعهد فيه هذه الهيبة من قبل، وقال:
 - شكرًا يا محمود، أشوفك على بكرة العصرية، سلام عليكم.
 - وعليكم السلام ربنا يكرمكم.
 ونزل محمود على إيد الحاج يبوسها وسلم وعاد لطلبات الزبائن.
* * *
 قال الحاج الحكيم في هدوء:
 - بص يا شكري يابني، الشفا ده من عند الله سبحانه وتعالى، بيسببه عز وجل لما الإنسان بيكون اتهرس وسلم وساعتها نيته للشفا بتبقى نَصُوح ومستجابة، ويسلم العبد نفسه لله وبإذنه عزو جل يتفك كربه.
 وده لمّا البني آدم نفسه يفك أسر نفسه من عيوبه وظلمته، أوقات الأزمات بتبقى امتحان والعطايا بتبقى برضه امتحان، افتكر ده دايمًا يا ابني، لا تفرح قوي ولا تزعل قوي.
 صمت شكري أمام حكمة الحاج، ولم يجادل حتى لا تطول المناقشة، والحاج بدأ يشعر بالضيق من الجوع.
 نادى شكري وهو يصفق ليتعجل نزول السلطات:
 - يا سيد يا كبابجي، إنت عايزالحاج يزعل مننا ولا إيه، فين السلطات والتحابيش؟
 في لحظات وعلى المائدة الخشب المفروشة في الشارع، وعليها مفرش بلاستيكي كاروهات أخضر في أزرق، وفازة بزهرة صناعية بلاستيك، وطفاية ألومنيوم معوجة، نزلت وليمة الحاج، ممبار، وطبقين شوربة كوارع، وورق عنب بالعكاوي، ونزلت النيفا (الملهلبة) من على الفحم معها سلطات أشكال وألوان من بابا غنوج، ولفت مخلل، وسلطة زبادي، وتشكيلة زيتون أخضر على أسود، و(مشنة)عيش فيها عيش مخصوص خارج حالًا من الفرن.
 جاء المعلم سيد الكبابجي بنفسه، وهو من كبار الجزارين في السلخانة بالسيدة، ومن أشهر الكبابجية في مصر، وقال بصوت غليظ وهو (بيبرم) شنبه الذي يقف عليه الصقر:
 - إيه الأخبار يا شكري بيه تمام؟!
 - زي الفل يا معلم سيد تسلم.
 وعلق الحاج:
 - بسم الله يا معلم، الخير كتير والحمد لله.
 - ألف هنا وشفا، سبقتكم، ولازم نتابع طلبات الزباين، منورين.
 ابتسم المعلم سيد وقال:
 - واد يا عوده هات فوطِّين سفرة وشفشق عرقسوس هنا بسرعة، ده عليا أنا يا شكري بيه، سلام عليكم.
 - متشكر قوي يا معلم، وعليكم السلام ورحمة الله تعالى وبركاته.
 تركهم سيد الكبابجي ليكمل الشواء على الفحم، وهم مستمتعون بأكلة الكوارع، وتقطيع النيفا، ووصل الطلب زوجين الحمام على طول بعد انتهائهم من أكل النيفا حتى لا تبرد.
 وفي ظل أجواء حي الحسين العريق (حبس) الحاج بالشاي بالنعناع المعتبر على قهوة الفيشاوي، وتعالت ضحكات الأب وابنه على نكات عم صبحي، بائع النظارات المتجول، الذي يسخر من كل ما يحدث بالحي، والبلد، والدنيا كلها.
 وفي نهاية الليلة طلب الحاج من ابنه عمل جولة على أقدامهما بين حواري الغورية، وشارع المعز، والنحاسين. وأخذ الحاج يحكي لشكري عن ذكرياته أثناء دراسته في الأزهر، ومعيشته في الغورية:
 - شايف المشربية دي يا شكري؟
 - أيوه.
 - أنا كنت ساكن هنا في وقت الدراسة مع والدي الحاج محمود علوان.
 - إيه ده إنت وأبوك كنتم بتدرسوا في نفس الوقت؟
 - أيوه يا ابني كان هو في الثانوية، وأنا لسّه في كُتاب الأزهر، ما هو اتجوز خمستاشرسنة.
 - شايف البدروم اللي تحت ده؟ ده كان بتاع جماعة سودانيين بيعملوا زار كل خميس، كانت اللي عندها مشكلة تتحمل تكاليف الزار كله طبعًا بتوجيه من الكوديا الكبيرة، ويتحدد الميعاد وتيجي المدعوات، ويبدأ الطبل بنقرة معينة بطيئة في الأول، كانوا بيلبسوا حوالين وسطهم حزام مليان حوافر معيز ناشفة بتشخلل كل ما بيتحركوا.
 كل ما الجماعة السودانيين يسخنوا كان الطبل لازم يسرع بأمر من الكوديا؛ ما هي القائدة، وتتمايل المدعوات مع الطبل في حالة من اللاوعي لحد ما يغمى عليهم من كتر الرقص، وتتم الذبايح على قدم اللي معمول ليها الزار علشان تفديها وتلاقي الخلاص.
 علق شكري بدهشة:
 - وانت عرفت كل ده منين؟
 - ما أنا كنت مع ولاد الحتة بتفرج عليهم من شباك حديد البدروم اللي بيطل على الشارع، المقصود من الحكاية دي أن أقولك إن يمكن الزار ده ما كانش ليه أي قيمة، لكن رغبة المريض إنه يشفى هو ده نصف الدواء.
* * *
 نظر شكري لوالده بعمق، وبداخله سؤال حائر:
 - بابا انت ليه معملتش زي باقي المشايخ؟
 - عملت إيه؟
 - ما جرتش ورا الماجيستيرات والدكتوراه، علشان تاخد شأن أعلى في الوزارة زي باقي زمايلك؟
 تنهد الأب وكأنه يزيح عن صدره بقايا راكدة من صراع قديم في داخله، استنفدت فترة طويلة من عمره، ولكنه حسمها وقال بنبرة نضج، وعلى وجهه ابتسامة رضا:
 - لأني ماحبتش أفقد فطرة إيماني، يا أختار بين عقلي اللي مش هيشبع معرفة ولا تساؤل، واللي هينعكس على ثقتي بنفسي، وتحكمي في زمام الأمور، وما بين قلبي اللي بالفعل شاهد على كل أسرار الكون والملكوت بالفطرة.
 كان لازم آخد القرار لأني كنت في مرحلة لازم فيها أتخطى عقلي علشان قلبي ينور طريق إيماني لله سبحانه وتعالى، على يقين أنه هيهديني إلى مرادي لمَّا يريد هو عز وجل.
 اندهش شكري من حديث والده غير المتوقع وقال له:
 - طيب وإحكام زمام الأمور في الحياة يبقى إزاي؟
 قاطعه الأب بسرعة وقال:
 - ده وهم يا ابني.. زمام أمور الكون كله بين إيدين اللي خلقه، ووجودنا هنا في الدنيا علشان نشهده وبس.
 كمل الأب:
 - في ناس كتير جدًّا بيجروا ورا الوهم ده، ولكن تشاء الأقدار إن الزمن يعلمهم أن زمام الأمور ده وهم، أساسه كبر النفس، والخوف من المستقبل. نفس البني آدم بتصور له أنه قادر يتحكم في مصيره، ولكن إزاي هيتحكم في مصيره، وهو مرعوب وخايف يواجه خبايا نفسه ويتصالح معاها؟
 ابتلع شكري ريقه وهو في منتهى التخبط والصمت، يحاول هضم عصارة حكمة والده الواقف أمامه بكل توازن وشموخ.
* * *
 ارتفع صوت أذان العشاء، ليذهب الحاج العجوز مرة أخرى ساندًا على عصاه، قائلًا بشفافية ورقة العاشق:
 - ربك بينادي يابني من تاني.. عن إذنك.
 وراح يردد وهو في طريقة لبوابة مسجد الأزهر، وهو أقرب مسجد وصل عنده بعد المشي لمسافة طويلة: «لا حول ولا قوة إلا بالله العلي العظيم، ما دايم غير وجه الله، كل من عليها فان ويبقى وجه ربك ذو الجلال والإكرام».
 انتهى الأب من الصلاة، وعندما كان في طريقه للخروج من باب المسجد، جِري عليه شكري وكأنه وجد كنزًا يبحث عنه منذ سنوات، وقرر أن يفتح قلبه لوالده، ويحكي له عن إيفا  ـ ماريا.
 وسارع وسند والده وقال له:
 بقولك يا حاج أنا كنت عايز آخد رأيك في حاجة كده.
 فقال الأب:
 - مش قبل ما نروح وكالة الغوري، بيقولوا في الأزهر جوه إن النهارده فيه إنشاد ديني وتواشيح لفرقة الموسيقى العربية بتعزف مع منشد تركي معروف إنما إيه روعة، تعالَ يا شيخ تعالَ، ده انت هتتكيف قوي.
 ابتسم شكري ولأول مرة يسلم نفسه لوالده أو لأي أحد بدون أي تصورات، أو توقعات، وترتيبات، لأول مرة يترك نفسه يعيش نشوة اللحظة.
* * *
 دخلا من باب وكالة الغوري، وكانت الفرقة تجهز آلاتها الموسيقية من كمانجات، والطبلة والدفوف والقانون استعدادًا لوصول المنشدين وفرقة التنورة.
 سحب الحاج ولده من يده ليجلس في أول صف؛ حتى يستمتع و(يتسلطن) من عزف كل آلة على حدة، كأنه قرر أن يتحدى حالة العقلانية المفرطة التي وصل إليها ابنه حتى أصبح أسير دائرتها المفرغة.
 وبتلقائية أخذ الأب يراقب عيون ابنه التي بدأت ترى الحقيقة من جديد، وذاب الأب في جو الغورية العتيق، وهو على يقين أن هذا هو طريق شفاء ابنه وطريقه ليجد السعادة من جديد.
 جلس شكري وكان يشعر بأن الزمن من حوله قد توقف، ولم يعد يشعر إلا باستمتاعه بروائح البخور، والعطارة التي تملأ المكان كله.
 وبدأ يتأمل جمال التشكيل الهندسي للمشربيات، والإضاءة الخافتة أحيانًا، والصاخبة أحيانًا أخرى، وما تكشفه من تفاصيل في كل مشربية، وبدأ يتأمل ملامح الموسيقيين على المسرح الممزوجة بعناء متاعب الدنيا، وشجن الأجواء المحيطة.
 وبدأت تزداد أعداد الحضور، مزيج غريب من البشر.. نخبة المثقفين، وموسيقيين، وفنانين تشكيليين، ومن ضمن الحضور لمح شكري من بعيد فتاة تدخل، وقال لنفسه:
 - إيه ده مش ممكن، أنا يظهر بيتهيألي.
 وبدأت تنطفئ الأنوار وتتسلط على المسرح ولم تعد الرؤية واضحة، وبدأت مقاعد الصف الأول تمتلئ بالمتفرجين.
 - بعد إذن حضرتك الكرسيين دول فاضيين؟ سألت الجميلة الحاج.
 - أيوه يا بنتي اتفضلي انت وزميلتك.
 جلست وقالت له:
 - بيقولوا البرنامج هيبدأ بأشعار البردة.
 هز الحاج رأسه متكئًا على عصاه وقال:
 - الله الله الله ونعم الاختيار.
 لم يلاحظ شكري من جلست بجوار أبيه، ومال عليه يسأله:
 - بتقول إيه يا حاج؟
 ثم فجأة نظر ليجد أن إيفا ـ ماريا جالسة بجوار أبيه، لم يصدق عينيه، جميلة كما رآها أول مرة، مرتدية (كاب) أسود خفيف، و(جوانتي) أنيق، وعلى رأسها (بريه) يزيدها أناقة وجاذبية، لم يكن ظاهرًا منها غير وجهها المشرق، وعقد من اللؤلؤ الحر والذي زاد رقبتها نعومة وجمالًا.
 وبتصرف تلقائي نغز شكري والده بشكل غير ملحوظ، وهمس له وكأنه يعلم تفاصيل قصة انجذابه لإيفا - ماريا، ولكن الحاج لم يسمعه؛ لأن إنشاد أشعار البردة كان قد بدأ، ولم يبق له غير أن يحدث نفسه قائلًا: إزاي ده؟ معقولة.. مش ممكن.
 ومرة أخرى حاول لفت نظر الحاج بالهمس: يا بابا.. يا حاج.. يا عم الشيخ.
 ولكن الحاج كان في ملكوت آخر، فقد كان ولهان بأشعار البردة، والتي يغنيها المنشد المقدوني الأصل في رتم روحاني عثماني:
 «يا إله الكون يا سندي  
 أنت يا مولاي معتمدي  
 فبدنيايا وآخرتي  
 يا إله العرش خذ بيدي
 ما رأت عين وليس تراك  
 مثل طه في الورى بشرًا  
 خير من فوق الثرى سرى  
 طاهر الأعراق والشيم
 يا إله الكون يا سندي  
 أنت يا مولاي معتمدي  
 فبدنيايا وآخرتي  
 يا إله العرش خذ بيدي
 أيها المشتاق لا تنم  
 هذه أنوار ذي سلم  
 عن قريب أنت في الحرم  
 عند خير العرب والعجم
 يا إله الكون يا سندي  
 أنت يا مولاي معتمدي
 إن تذكرنا أحبتنا  
 وأهلينا وجيرتنا  
 أجاب الله دعوتنا  
 وأعم الكل بالنعم
 يا إله الكون يا سندي  
 أنت يا مولاي معتمدي  
 فبدنيايا وآخرتي  
 يا إله العرش خذ بيدي
 وصلاة الله لم تزل  
 لك تهدي ما دعاك ولي  
 فعلي تسليمهم من الآل  
 تنتهي حتى إلى الأبد
 يا إله الكون يا سندي  
 أنت يا مولاي معتمدي  
 فبدنيايا وآخرتي  
 يا إله العرش خذ بيدي»
 وبعد الفاصل الأول بين الابتهالات التفتت إيفا - ماريا لصديقتها دولوريس، والتي لم تقل جمالًا وأناقة عن إيفا فوجهها صافٍ وعيونها زرقاء جميلة.
 وقالت لها إيفا - ماريا بلغة إيطالية:
 - ”Fantastico..questo è esattamente quello che ci serve per la nostra ricerca ...“ (هايل.. هذا هو بالضبط ما نحتاج إليه لأبحاثنا).
 ردت دولوريس:
 - ”sì“ (نعم).
 ونظرت دولوريس للحاج وقالت:
 - لو سمحت يا حاج، احنا عايزين نعرف إذا ممكن يكون عندك معلومات عن الإنشاد الديني والصوفية وعلاقتهم بالتجرد من النفس، أصل عندنا بحث عن الموضوع ده في دراستنا؟
 التفت الحاج بتلقائية وقال:
 - أنا ماعنديش معلومات يا بنتي!
 وقاطعه شكري، فقد شعر أن أمامه فرصة ذهبية قد تضيع، وقال بلهفة:
 - طبعًا يابابا عندك.. انت شيخ أزهر، وعلَّامة في الصوفية.
 وقال الحاج في هدوء:
 - أنا عندي تجربة الحضور والتذوق لكن مش المعلومات للتحصيل، إذا ده ينفعكم يا آنسات يا جميلات.
 وقبل رد الفاتنتين، بدأت الفرقة في العزف مرة أخرى، وهذه المرة كانت بالدفوف تمهيدًا لدخول فرقة التنورة الشهيرة.
 وشكري كان يجلس على أعصابه، لا يطيق الانتظار، لكنه كان مضطرًّا لمشاهدة وصلة التنورة كاملة.
 كانت إيفا - ماريا تشاهد عرض التنورة بانبهار، وبتركيز شديد، ثم من وقت لآخر تتابع بعينيها ملامح الشيخ العجوز الجالس بجوارها وهو (متسلطن) مع نقر الدفوف، ولف التنورة.
 ولمحت إيفا - ماريا نظرة في الخلف تخترقها وتجبرها على الانتباه للعيون الحادة التي تراقبها خلسه، وكأنها تتسلل بدهاء لتجتذبها في لحظات قليلة.
 واللحظة الأخيرة طالت وكأنها زمن، حتى التقت وسط الإضاءة الخافتة وجهه الأسمر صريح الملامح، بمزيج من الصلابة والطيبة في آن واحد.
 وارتبكت إيفا - ماريا وكأن نظرة العيون اخترقتها أكثر من اللازم، لكنها وقفت صامدة، ولم تستسلم، بل بالعكس كانت تتحداها منتظرة الخطوة التالية.
 استشعر شكري لحظات ارتباكها وقرر أن يتمالك نفسه حتى لا يضيع هذه الفرصة، لكنه لاحظ أنها تتابعه بطلة رقيقة من عيونها من حين لآخر، لكنه قرر الصبر وعدم مواجهة عيونها لحين انتهاء العرض.
 أما دولوريس فواصلت كلامها:
 - أنا دولوريس وهي صاحبتى إيفا - ماريا، احنا حاليًّا بنعمل بحث علشان نكمل دراستنا في إيطاليا عن أثر الموسيقى الروحانية على الحالة النفسية، وآسفين جدًّا يا حاج إذا كنا أزعجناك.
 وعلقت إيفا - ماريا بعيون حالمة:
 - أيوه فعلًا احنا اقتحمنا كده صفو تذوق حضرتك للإنشاد.
 ورد الحاج في حالة من النشوة:
 - انتم عارفين الإنشاد ده محتاج إيه علشان هضمه؟
 ونظرت الجميلتان بشوق لمعرفة الرد على سؤال الحاج وقال:
 - فطير من فطاطري الحسين.. بالسكر والقشطة والزبيب.
 شعر شكري بالغيظ من تعليق والده، لكنه سرعان ما فوجئ برد فعل إيفا - ماريا وصديقتها بالضحك من القلب.
 وكمل الحاج:
 - أيوه الله، كمال التذوق الروحي يتوج بالتذوق الحسي، دي نعمة.
 وشاور الحاج على ابنه بفخر:
 - عرفتوا ابني الأول ولا لأ؟
 بنظرة وابتسامة رقيقة من الجميلتين كمل الأب بفخر:
 - ده شكري علوان ابني البكر، درس في السوربون في فرنسا، وحاليًّا بيشتغل في هيئة قناة السويس.
 وسألت دولويس:
 - وحضرتك؟
 ورد شكري بالنيابة عن والده:
 - الحاج عبدالله محمود علوان، فقيه أزهري وأكبر متذوق للفنون ومعلم روحاني، وموظف بوزارة الأوقاف.
 ابتسم شكري ونظر لوالده بفخر، وكأنه يراه لأول مرة، وانتهى الحفل.
 وعلقت إيفا - ماريا برقة ولطف، مداعبة الحاج:
 - يعني دي عزومة يا عم الحاج.
 وتابعها شكري بالرد:
 - أهلًا وسهلًا.
 وردت دولويس على شكري:
 - موافقين لسه فاضل ساعة إلا ربع على السواق ما ييجي.
 - ?Est-ce possible Eva-Marie (هل من الممكن إيفا ماري؟).
 ردت إيفا - ماريا بابتسامة رقيقة متحفظة:
 - «D’accord» (موافقة).
* * *
 سند شكري والده من يمينه، ووجد الحاج دولوريس تسنده هي الأخرى من الناحية الشمال استعدادًا لاختراق زحام حضور الحفل أثناء الخروج من بوابة الغوري العريقة.
 وجد شكري نفسه يبحث عن إيفا - ماريا بشكل تلقائي، وكأنه مسئول عنها، وطلب منها ألا تبتعد عنهم، حتى لا تتوه منهم وسط الزحام، وفي صمت استجابت إيفا - ماريا، وأسرعت في خطوها، ولحقت بذراع شكري الشمال، وأمسكت به، وهي مدركة تمامًا معنى كل نظرة منه بدون تفسير.
 خرجوا من وكالة الغوري، وبعد تعدية شارع الحسين وسط زحام الذاهبين والعائدين من العتبة ووسط البلد، وصلوا للشارع المقابل، وشاور الحاج في حماس طفل يرغب بشدة في الفطيرة (أم سكر):
 - أهوه فطاطري الحسين.
 دخل الأربعة المحل، وتوجه شكري على طول للمعلم، تاركًا دولوريس وإيفا - ماريا مع الحاج على أول مائدة متاحة، وقال شكري للفطاطري:
 - سلام عليكم يا معلم، والنبي الفطير اللي طالع ده تبعنا، أصل إحنا ماشيين كمان ربع ساعة.
 ودفع للمعلم بقشيش سخي ليتوصى بطلبهم، وفورًا ابتسم المعلم وقال:
 - تحت أمرك يا بيه.
 عاد شكري سريعًا للمائدة، وجد دولوريس وهي تدون ملاحظات الحاج عن تجربته في تذوق الإنشاد الديني .
 والتفتت دولوريس لشكري وقالت:
 - الحاج ده كنز تجارب، وانت يا شكري بيه، عندك ملكة التذوق كده زي والدك؟
 فكر شكري في سؤالها، وكأنه يبحث في أعماقه عن إجابة:
 - أنا لسه بتعلم.. أول يوم ليا النهارده.
 وابتسم شكري لوالده، وابتسم الحاج، وكأنَّ بينهما سرًّا مشتركًا.
 وسأل شكري إيفا - ماريا:
 - أنتم مسافرين تدرسوا في إيطاليا؟
 وردت إيفا ـ ماريا:
 - أيوه ..L’effect psychologique de la musique (تأثير الموسيقى على النفس).
 وكملت دولوريس:
 - احنا درسنا غناء أوبرالي 4 سنين في الكونسيرفاتوار، وبعد ما بقينا نغني في الأوبرا، كنا بنروح نغني في المستشفيات، والملاجئ للمرضى والأطفال وإيفا اكتشفت أن حالتهم المعنوية كانت بترتفع وده بيأثر على سرعة شفائهم، وفضلت تبحث النتائج لمدة سنتين. ومن هنا جات لنا الفكرة في إن إحنا نربط بين الموسيقى وعلم النفس عند الأطفال.
 وكملت إيفا - ماريا:
 - ولقينا الدراسة دي موجودة في فرنسا وإيطاليا، وأخيرًا استقرينا على إيطاليا، واحنا شايفين إن دي مهمتنا في الدنيا، ومسئوليتنا تجاه الإنسانية.
 ونزل الفطير الساخن على المائدة، وتولى مهمة التوزيع الحاج، مثلما يوزع الأكل في منزله على بناته هنية، ونعيمة، الذي علق على كلامهم قائلًا:
 - ربنا يبارك فيكم يا بنات، علشان كده كنتم بتسألوني عن الإنشاد الديني؟
 قالت دولوريس مبتسمة أثناء تناولها قطعة فطير بأطراف أصابعها الرقيقة:
 - أيوه يا حاج، إحساسك بالنشوة وانت بتسمع هو ده اللي وصلنا للفطير بالسكر هنا .
 وأضافت إيفا - ماريا:
 - إحنا راقبنا وشوش ناس كتير من الحضور، وما لقيناش انسجام قد اللي حضرتك عبرت عنه يا حاج، حضرتك مشرق من جوه قلبك يا حاج عبدالله، الواحد مش بيلاقي السلام ده مع النفس في ناس كتير.
 كان شكري يفكر في كلامهم، ووجد أن أحلام إيفا - ماريا ودولوريس مختلفة تمامًا عن أحلامه المتمثلة في الفيلا وامتيازات الهيئة والأسرة المثالية. شعر شكري بضحالة فكره وجهوده التي كرسها لتحقيق حلمه المادي الأناني.
 فسأل إيفا - ماريا:
 - وإنتي إزاي عرفتي تلاقي دورك في الحياة.
 ردت إيفا - ماريا بنضج:
 - دور الواحد في الحياة دايمًا موجود احنا اللي بنبعد عنه، يعني أنا مثلًا ما لاقيتش نفسي في الغناء ولكن لقيته في أثر عملي ده على اللي حواليا، ممكن الأثر ده يكون إني بساهم في تعليم حد، أو إعاشته، أو حتى أسعده بضحكة، كل دي سبل ممكن الواحد يلاقي بيها سكته.
 تنهدت إيفا - ماريا ثم كملت وقالت:
 - لكن المهم إني أفضل أسأل نفسي أنا مبسوطة بعملي ولا لأ، هل أنا راضية.. وعلى أي مستوى أنا راضي.. المستوى المادي، ولا النفسي، ولا الروحاني، مش دايمًا ده بيكون سهل.
 أنا شفت حالات كتير في المستشفيات أساس مرضها إحساس بالعجز أمام الظروف المحيطة، وبياخد الإنسان أحيانًا قرار بالانسحاب من الحياة لأنها صعبة، ولكنه بينسى أن سر الحياة جواه، عليه إنه يلاقي يقينه لحد ما يحقق مراده.
 وتوقفت إيفا - ماريا عن الكلام وقالت:
 - أنا آسفة، طولت عليكم.. في الحقيقة أنا معرفش.. الواحد بس بيحس إنه مستريح.
 استمع شكري لكلام إيفا بكل كيانه، شعر أن ما قالته تخلل كل عروقه، ووصل لكل أعضائه وخلاياه، في هذه اللحظة قرر أن يبدأ في تقييم نفسه، وشعر أن ليس من حقه أن يحاول اجتذابها إليه، أو يقترب منها. ليس من حقه أن يحرمها من مساعدة الناس، ويحرم الناس من اللجوء إليها، رغبته فيها كانت لشخصه، ولم يراع تفاصيل كثيرة جدًّا كان يغفل عنها.
 الآن فقط بدأ يدرك معنى دعوة والده الدائمة بالحديث «اللهم أرنا الأشياء كما هي». في لحظة ما قرر أن إيفا - ماريا أبعد ما تكون من رؤيتها مجرد تحدٍّ جديد، مثل مسابقة سباحة مسافات طويلة، شعر أنها لؤلؤة فريدة في محارها الخاص، لن يستطيع أحد لمسها.
 وسلم شكري في لحظات كل أسلحته، وتقبل فكرة أن يصبح أسير سحرها دون عمل أي خطوة للأمام، لأول مرة يستسلم شكري هكذا.
 وعلقت دولوريس في إشراق:
 - احنا متشكرين جدًّا إنكم سمحتولنا بالمساحة دي من وقتكم، السواق خلاص وصل، نشوفكم على خير.
 ومدت دولوريس يدها للحاج للسلام، مشيرة له بأن لا داعي للوقوف، وقامت إيفا - ماريا وأشرقت بسحر عينيها، وسلمت في هدوء:
 - شكرًا يا حاج عبدالله.. شكرًا يا شكري بيه.
 وأثناء خروجها قالت:
 - نشوف وشكم على خير.. سفرنا بعد بكره الفجر.
 ويقف شكري ليودعهن بحزن، ورافقهن حتى السيارة، وفتح السائق الباب لدولوريس، وتولى شكري مهمة فتح الباب لإيفا - ماريا، وبينما كان  شكري يفتح الباب أمسكت إيفا بالباب، ونظرت في عيون شكري نظرة عميقة تدل على فهم كل ما يدور بداخله، وقالت:
 - أشوفك على خير يا شكري ...Ne renonce jamais (لا تستسلم) دور عن قدرك يا شكري، اوعى تنسى انت مين، انت فيك سر الكون، Se connaître soi- même est connaître son Seigneur (من عرف نفسه فقد عرف ربه)، أتمنى أشوفك من تاني، مين يعرف مش ممكن نتقابل مرة تانية، Merci (شكرًا) على كل حاجة وعلى الفطير.
 وابتسمت إيفا - ماريا، وفي عيونها دمعة متحجرة، ولسعة لوعة ورغبة في رؤيته مرة أخرى.
 وودعها شكري وقال:
 - مين عارف، ربنا يوفقك، انت هيتم على إيديك خير كتير، أنا من كل قلبي اتشرفت بمعرفتك، أشوف وشك على خير.
 ومال شكري ليقبل يدها وقال:
 - Prends soin de toi même (اعتني بنفسك).
* * *
 عاد شكري مع والده للمنزل بعد هذه الليلة الحافلة، كانت الساعة قد أصبحت الواحدة صباحًا، ومع صوت المفتاح سمعوا صوت الست هوا من حجرة النوم:
 - كده برضه كلامي معاكم انتم الاتنين بكره.
 وساعد شكري الحاج حتى وصل إلى السرير؛ لأنه كان بالفعل نائمًا طول الطريق في التاكسي، تاركًا شكري للتفكير في كل أحداث الليلة، خاصة كلام إيفا - ماريا عن قدر كل واحد ودوره في الدنيا.
 أصبح تفكيره في إيفا ـ ماريا في نهاية الليلة مختلفًا عن انجذابه لها عندما رآها أول مرة.
 هذا اليوم غيّر مسار تفكير شكري تمامًا؛ فقد بدأ يبحث عن قدره وسبيله في الدنيا حتى بعد أن فقد إيفا - ماريا.
الفصل الثاني
   إنــت مـــين انــــت علشــان تحـــدد الكمـــال للـــي حــــواليــك...   
 وكانت تشارك ماريا حجرتها في فيلَّتهم الكبيرة بالإسماعيلية أختها الكبيرة، بالرغم من وجود 11 حجرة أخرى، إلا أن شكري وخديجة كانا على دراية بخوف ماريا من الظلام؛ لذلك كانت تنام مع أختها في نفس الحجرة.
 ماريا كانت تتخيل وجود أرواح فراعنة تخرج لها من مرآة التسريحة، وكانت تحكي لوالديها بخوف تخيلاتها هذه، وبالتالي تشاركت الأختان في حجرة النوم وحجرة الألعاب، أما حجرة المذاكرة فكانت لإيفا فقط؛ فقد كانت ماريا لا تزال صغيرة، وكان يكفيها مكتب صغير في حجرة النوم.
 سريرهن كان بدورين، ودولاب بسوستة، جاء بهم شكري من الخارج واستلمهم من ميناء في بورسعيد كما يفعل الخبراء الأجانب. وكان السرير مفروشًا ببطاطين (كاكي) مربعات أحضرها شكري من الخارج أيضًا.
 وأما حجرة الألعاب فأحلى ما فيها كانت ألعابهم التي كان يحضرها شكري من كل مدينة يسافر إليها، أثناء عمله الجانبي بالترجمة في فرنسا. كانت ماريا دائمًا ما تتباهى بها أمام أصدقائها وجيرانها.
 ومع أنها كانت تتسلى كثيرًا في لعب الشارع مع جيرانها، إلا أن لعبتها المفضلة كانت مسرح العرائس، كانت تنسج بخيالها الطفولي البريء شخصيات وأحداثًا مسرحية، وكانت تندمج مع شخصياتها، فتظهر فطنتها، وتصبح خبيرة في العلاقات الشخصية، ومعالجة نفسية.. وتدور أحداث القصص في حبكة درامية ناقدة، واعية، تترجم بها جميع الأحداث الواقعية التي تعيشها، وتحولها إلى قصص درامية بها عمق في الأحاسيس والمعاني.
 كانت حكاياتها هذه تشعرها بقدرتها على تغيير الواقع الذي لا يعجبها، وتشعر أن في يديها مفاتيح الكون، وهذا ما كان يشعرها بالأمان وسط أحداث سياسية خرجت عن السيطرة.
 وأصبح الحوار الدائر بداخل وجدانها هو الحوار الوحيد الذي تندمج فيه، وأصبح فضاء خيالها هو أعز صديق لها.
* * *
 والحرب المشتعلة لم تكن في البلد فقط، لكن بين أختها وأمها أيضًا؛ كانت أختها الكبيرة إيفا دائمًا توقعاتها كبيرة خاصة من الأم، كانت دائمًا تتوقع من أمها الاهتمام بكل أعمال المنزل وتلبية طلبات أبيها وطلباتها هي وأختها.
 كانت إيفا في العاشرة من عمرها، عنيدة وقوية الإرادة، دقيقة في كل ما تقوم به، مثالية في نظافتها الشخصية، وكراساتها، ونظامها في استذكار دروسها.
 دائمًا ما تصر على استخدام اللغة الفرنسية في كلامها، بنفس الطريقة التي تتحدث بها معلمتها في مدرسة الراهبات، وبنفس نبرة الأمر والنهي، ونظرات الثقة، والتعالي أحيانًا، حتى لو كانت توجه كلامها لأمها نفسها.
 وخديجة الأم دائمًا ما كانت تحمل بعينيها دمعة متحجرة، كانت في حالة حزن صامت، ضيقها كان يظهر دائمًا خطًّا في نصف جبينها، بين حاجبيها الرفيعين جدًّا.
 أو قد تكون في حالة من اللاوعي، وبالأصح (بَلادة)، وكأنها كانت تحمي نفسها من إحساسها، تعمل في المنزل كإنسان آلي بلا شعور حقيقي بالانتماء أو الجفاء.
 كانت مسئوليتها كبيرة وكثيرة؛ بين عملها في دار الحضانة المجاورة كمُدرسة رسم، وبين أعمال المنزل من تنظيف وطبخ كل يوم، غير طلبات البنات المتكررة، وطلبات شكري وحرصها على إرضائه بشكل مستمر.
 كانت دائمًا شاردة الذهن، أحيانًا كثيرة لم تكن تلاحظ حديث ابنتيها إليها، كان مجهودها كله منصبًّا على إنهاء أعمال المنزل قبل رجوع شكري من عمله، كانت تعمل كإنسان آلي بدون أي حيوية.
 - ماما.. ماما (mamaaan).
 التفتت خديجة لإيفا بشكل آلي:
 - هيه.. أيوه يا إيفا.
 - الأكل اللي في الثلاجة باظ.. دوقتيه؟
 ردت خديجة بعدم انتباه:
 - إيه؟
 أعادت إيفا كلامها بصراخ وبنبرة متعجرفة:
 – C’est impossible Maman… Je vous dis (مش معقول يا ماما)، بقولك الأكل في الفريجيدير بايظ، مش ممكن. إمتى هتنظفي الفريجيدير من البواقي دي اللي مالهاش لازمة، إنتي عايزة تموتينا.
 ردت خديجة وبداخلها إحساس بالتذمر:
 - هنظفها، خلصنا.. كويس كده؟
 - أنا هقول لبابا لمّا يرجع.
 - اسكتي بقى، وادخلي أوضتك يا بنت.
 الحديث انتهى لكنه لم يُنه حالة الغل والندية بينهن، وكأنهن (ضرتان) تحت سقف واحد.
 نادت إيفا بصرخة عالية:
 - ماريا.. ماريا.. إنت فين تعالي ساعديني في تنظيف الفريجيدير.
 ولكن ماريا كانت تختبئ تحت سريرها، بعد كل مشادة بين أختها وأمها. وعندما لاحظت أن إيفا تطلب منها المساعدة، قامت بسد أذنيها، وأغلقت عينيها، وبدأت تتحرك بجسدها الصغير للأمام وللخلف بشكل عصبي، كأنها تريد أن تدخل نفسها في حالة من اللاوعي، وأن تبعد نفسها وإحساسها عن الواقع من حولها.
 لم تكن ماريا تهرب من الأصوات العالية في البيت فقط، لكن أيضًا من الأحاديث المسموعة من شرفات المنازل المجاورة، من زوجات وأبناء العاملين بالهيئة. ومع كل نشرة أخبار عن ضحايا الحرب، وعدد الأسرى، والجرحى، والحالة الاقتصادية الحرجة، ونقص السلع من سكر وزيت، حتى ببطاقة التموين.
 بداخل ماريا كان هناك نقد صامت، أثناء محاولتها الهروب: «كلام كلام كلام، استنوا لغاية ما يجلكم خبر موت حد قريب منكم، وساعتها كل واحد هيمسك لسانه عن الكلام، ونقل الأخبار، أو لما الجوع يخيم في بيوتكم بجد».
 لكنها لم تكن تقضي الكثير من الوقت في هذا التفكير، فسرعان ما كانت تدخل في حالة من التنويم المغناطيسي الذاتي، وتظل داخل مجرة النور، حتى تعود لواقعها من جديد.
 لم يكن أحد في المنزل يلاحظ حالة ماريا، فقد كانت تحرص دائمًا على دخوله في وقت انشغال كل من في المنزل.
* * *
 والدها فقط هو من كان يعرف مدخلها، وهي أيضًا كانت قريبة جدًّا من قلبه، بالرغم من استماتة إيفا في إرضائه، وحبها الشديد لطريقته في تشجيعها على كفاءتها وإتقانها كل شيء تفعله.
 إيفا كانت دائمًا تشتاق لسماع كلمات والدها التشجيعية، الممزوجة بإعجابه بحرصها على أن تؤدي كل عمل مطلوب منها كما ينبغي.
 ودخل شكري علوان البيت، وأسرعت إليه إيفا حاملة خطابًا من المدرسة، سلمته له وقالت:
 Papa il ya une lettre pour vous de l’école - aujourd’hui (بابا هناك رسالة لك من المدرسة اليوم).
 فتحه شكري وهو يقول بتوجس: «خير؟».
 الخطاب كان به استدعاء له بخصوص ماريا ابنته الصغيرة، كان يشعر بذلك لأن ماريا لم تكن تتحدث كثيرًا عن المدرسة الفترة الأخيرة.
 ودخل شكري المطبخ، وبابتسامة متكلفة سلم على خديجة:
 - سعيدة يا خديجة.. إيه الأخبار؟
 سارعت خديجة بالرد غير منتبهة لعدم رد السلام:
 - بنتك الكبيرة مطلعة عيني، قليلة أدب وذوق.
 تدخلت إيفا بسرعة في الكلام:
 "Papa.. Combien de fois avez-vous discuté de jeter la -nourriture pourrie dans le frigo
 (بابا.. كم مرة ناقشت رمي الأغذية الفاسدة في الثلاجة؟).
 وكملت إيفا كلامها مع والدها:
 - أنا نظفت الفريجيدير النهارده.
 شعر شكري بالضيق، ووجه الكلام لخديجة بنبرة لوم:
 - ما ترمي يا خديجة بواقي الأكل البايظ في الثلاجة؟
 وردت خديجة وهي تدافع عن نفسها:
 - أبدًا ده أكل لسه طابخينه أول امبارح.
 ثم وجهت كلامها لإيفا بشكل هجومي:
 - وإنت يا إيفا نظفت الثلاجة صحيح مع إني قلتلك استني، لكن صوتك كان جايب آخر البيت، ما ينفعش تكلميني كده، أنا أمك.
 ونظرت إيفا لأمها بتحدٍّ وهي تقول بداخلها: «أنا مش عايزاكي تبقي أمنا.. إنت ماتستحقيش ده، أنا بكرهك».
 ثم نظر الأب لإيفا وكأنه يسمع أفكارها فقد انعكست على تعابير وجهها وقال:
 - إيه ده يا إيفا، دي مش طريقة تكلمي بيها ماما خالص، إنت سامعة.. يلا صالحي ماما.
 - je suis désolée (آسفة).
 وجهت إيفا اعتذارها للأم باللغة الفرنسية؛ لأن أمها لا تعرف هذه اللغة، فلا يعتبر هذا اعتذارًا حقيقيًّا.
 وسأل شكري:
 - عندنا غدا إيه النهارده؟
 ردت خديجة بتودد في محاولة لكسب رضاء زوجها:
 - طاجن بامية باللحمة، ورز معمر زي بتاع الست هوا بالضبط.
 وقال شكري في محاولة لتلطيف الأجواء مع زوجته:
 - يا سلام ده هايل.
 ذهب شكري لغرفته ووراءه خديجة تأخذ منه جاكيتة، بعد أن تمكنت أخيرًا من جذب انتباهه عن إيفا.
* * *
 في صباح اليوم التالي، وقبل أن يذهب شكري لعمله توجه لمدرسة الراهبات الفرنسية لمقابلة مديرة الابتدائي الراهبة سير كولينا.
 دخل شكري من باب المدرسة بعدما فتح له عم ناجي الباب الذي صاحبه حتى مكتب الاستقبال وهناك قال:
 - لو سمحت عندي ميعاد مع سير كولينا.
 ردت موظفة الاستقبال بجدية:
 - اتفضل يا فندم في حجرة جلوس الزوار لحد ما سير كولينا تخلص مرور على الفصول، عم ناجي خد البيه لحجرة الجلوس.
 اصطحب عم ناجي شكري لحجرة الجلوس، وفي الطرقة بدأ شكري يلاحظ صلبان معلقة في كل زاوية أو مقطوعات من الإنجيل، ودخل حجرة الجلوس المواجهة لفناء المدرسة، وظل يراقب بعض الفتيات الصغيرات أثناء اتجاههن للحمام بعد الاستئذان في منتصف الحصة.
 في حجرة الجلوس وفي مواجهة الباب، كانت هناك لوحة معلقة تحمل عبارة مضمونها السلام، والأمان، والمحبة مع الرب. وفي هذه اللحظة دخلت سير كولينا من الباب، والتفت شكري ليجد سيدة عجوزًا ظهرها محني، التجاعيد تملأ ملامح وجهها الذي لا يعبر عن المعاني المكتوبة في كتابات الإنجيل المعلقة على الباب.
 نظرت سير كولينا إلى شكرى بشكل حاد، ومدت يدها الصغيرة، المكرمشة، ضاغطة على يده بقوة أثناء السلام عليه وقالت:
 - Bonjour, monsieur (صباح الخير يا سيدي).
 رد شكري تحية الصباح وحياها باحترام، وسرعان ما استرسلت سير كولينا في الحديث بلغة عربية (خواجاتي) ولكن بشكل مفهوم جيدًا:
 - أفضل نتكلم في المكتب مش هنا.. تعالَ معايا من فضلك.
 تقدمت سير كولينا شكري بخطوات بسيطة على السلم لتوجهه إلى مكتبها، دخلت المكتب ثم استأذنته لتخرج لإحضار ملف البنت. وبعد لحظات عادت حاملة الملف في يديها، وتقرؤه مرة ثانية، وجلست تتصفح الملف على مكتبها في صمت، وانقطع الصمت في المكتب بكلمة تودد من شكري طالبًا منها معرفة سبب استدعائه:
 - خير سير كولينا.. مالها ماريا؟
 وردت سير كولينا بجمود، وقالت بنبرة قاطعة:
 - ماريا لازم تنزل الحضانة من تاني، سنة أولى أكبر من مستواها، المُدرسة مش شايفة من ناحيتها أي استجابة، هي بتقعد ساكتة طول الوقت، وأوقات كتير كأنها مش معانا، ولما نوجهها بشكل فيه حزم بتقابلنا بجمود وعِنْد شديد، عنيدة قوي هي، بتبقى صعبة جدًّا في التعامل، وبتعزل نفسها في ركن من أركان الفصل ماحدش بيقدر يقومها منه علشان تقعد مكانها، المدرسات مش عارفين يعملوا إيه معاها.
 رد شكري بذهول:
 - ماريا.. مش ممكن...
 قاطعته سير كولينا:
 - دي بتكلبش إيدها وبترفض تفرد صوابعها علشان تمسك القلم، كل زميلاتها سبقوها في الكتابة بالعربي وبالفرنساوي.
 - طب ممكن أحاول أنا معاها.
 - ممكن تحاول معاها في الإجازة الصيفية، ولكن بالنسبة للسنة دي لازم ننزلها حتى قبل ما السنة تخلص، لازم تنزل le jardin d’enfants (الحضانة)، دي يا مون بيه حتى بتتجاهل المدرسات والمشرفات، احنا أخدنا قرارنا خلاص.
 تمالك شكري نفسه وقال:
 - ومادام حضرتك أخدتي القرار.. جايباني ليه؟
 ردت سير كولينا ببرود:
 - علشان أبلغ حضرتك يا مون بيه بصفتك ولي أمر لماريا؟
 - ممكن أسأل حضرتك سؤال: تفتكري ماريا بتعمل كده ليه؟ أكيد في حاجة تعباها أكبر منها كطفلة عندها ست سنين، أصل ليه هي هتعمل كده؟
 ردت سير كولينا بجمود:
 - حضرتك وماريا اللي تردوا على السؤال ده، فيه في فصل ماريا 12 بنت تانية بيستجيبوا لأسلوب تعليم المُدرسة، أكيد المشكلة عند ماريا.
 رد شكري بانفعال:
 - مش مهم المشكلة عند مين، بس واجبكم التربوي وحتى الإنساني يحتم عليكم إنكم تحاولوا تفهموا سبب انعزالها، وده مش واجبكم أنتم بس، ده واجبي أنا كمان كولي أمر.
 يعني هنسيب البنت كده، بل بالعكس نزود عزلتها بإحباطها زيادة بأنها تكون في فصل أصغر منها بسنة أو سنتين؟ إزاي ده؟! ماريا بنت ذكية، ورقيقة إنتم أكيد معرفتوش مدخلها.
 وفورًا ردت سير كولينا بنبرة هجومية:
 - ولو كل طفلة ليها مدخل تبقى كارثة، إحنا يا مون بيه عندنا 12 طفلة تانية في فصلها، مُدرسة الفصل تعمل إيه ولا إيه، تشرح ولا تلاقي مداخل البنات التانية اللي حضرتك بتتكلم عليها.
 وحسمت سير كولينا انفعال شكري وهي تقول:
 - Merci monsieur pour votre temps. J’ai un - autre rendez-vous
 (شكرًا على وقتك يا سيدي.. أنا عندي ميعاد آخر) مع السلامة يا مون بيه.
 خرج شكري من مكتب سير كولينا في حالة يرثى لها، شعر بضيق رهيب يمزق قلبه من الحزن على ابنته، بداخله يقين بأن ابنته موهوبة، وحساسة لا تستحق هذا.
 لا يصدق أن انعزالها أصبح مرضيًّا، وأصبح يشكل عائقًا أمام مستقبلها. لأول مرة يواجه مشكلة لا يعرف لها حلًّا، ركب شكري السيارة وبداخل رأسه تدور أفكار كثيرة، ووسط شعوره بالحزن تذكر تطلعه السطحي قبل الزواج لأسرة مثالية، وأطفال مثاليين متميزين دراسيًّا، واجتماعيًّا لإرضاء غروره.
 انهمرت الدموع من عيون شكري، وقال لنفسه بصوت محتقن: «إنت مين انت علشان تحدد الكمال للي حواليك»، بالرغم من أن ماريا ملهاش صلة بتوقعات الواحد الأنانية دي فهي أكمل طفلة شفتها».
 سمح شكري لنفسه بالانهيار في البكاء، ثم تمالك نفسه، واستدار بسيارته ليعود لفيلَّته، لكنه في آخر لحظة غير اتجاهه للنادي Plage (d’enfants) الموجود على القناة.
 جلس شكري في الشمس على البحر مباشرة على مائدة خيزران، وكرسي بامبو، وجاء جرسون نوبي بوجه بشوش وقال:
 - شكري بيه. تطلب إيه؟
 - قهوة وحياتك يا مبروك، بس والنبي هاتلي كباية ميه دلوقتي على طول.
 وبسرعة أحضر مبروك كوب مياه لشكري بيه، وبعدها بدقائق وضع أمامه فنجان القهوة وكان شكري يتأمل المراكب والعَبَّارات الكبيرة أثناء عبورها القناة.
 وجوده في هذا المكان المفتوح جعل مشكلته تتبخر في الجو، وتصل لأعلى سماء صافية مصحوبة بأول دعوة صادقة يدعوها شكري من قلبه:
 «يا رب، أنا لا حول لي ولا قوة في موقف ماريا ده، ألهمني الحكمة، والقوة، والشجاعة، ورقة القلب للتعامل معاها..
 يا رب احمي بناتي، بناتي بين إيديك، وساعدني يا رب.. ساعدني.. أنا طول عمري بعيد لأني كنت حاسس إن أنا قوي، لكن النهارده أنا لا حول لي ولا قوة.. استودعتك بناتي يا رب احميهم، وساعدني أحميهم.. يا رب».
 ورجع شكري إلى البيت، ودخل من الباب في ميعاد رجوعه من الشغل وقال بصوت مسموع لأهل البيت:
 - إزيكم أنا وصلت، أنا داخل الحمام.
 كانت هناك حركة نشاط في البيت، إيفا سارعت بتحضير السفرة لوالدها، وتقديم الأكل بشكل أنيق ومتميز، أما خديجة فكانت تسلم الأطباق لإيفا التي كانت تضع لمساتها الأنيقة الأخيرة لكي ترضي والدها بجودة التقديم، ولكن شكري لم يسمع الحوارات الدائرة في المطبخ بين إيفا والأم، ولا لأصوات تخبيط الشوك، والسكاكين عند التنشيف، ولا لرنة الأطباق على السفرة.
 أكل شكري في صمت وهو سرحان، ثم التفت لإيفا وسألها:
 - انتوا اتغديتوا يا إيفا؟
 ردت إيفا في استجابة سريعة:
 - أيوه يا بابا.
 - وماريا فين مش باينه؟
 - في الأوضة جوه بتلعب بالعرايس أناديها لك يا بابا؟
 - لا يا حبيبتي خليها تلعب.
 بعد الغداء طلب شكري من خديجة فنجان قهوة يشربه في المكتب.
* * *
 وبعد المغرب رن جرس باب البيت، والتفت كل من في البيت في فضول لمعرفة من الطارق، بمن فيهم شكري الذي خرج من مكتبه مسرعًا متجهًا ناحية الباب.
 حتى ماريا خرجت من حجرتها مسرعة في اهتمام لتفتح الباب على غير عادتها، وقبل أن تفتح الباب قالت ماريا: «ده خالو منير.. جاي من مصر وعنده خبر مهم».
 كان بالفعل منير شقيق خديجة الذي دخل عليهم بملابس التجنيد، شاب في ريعان شبابه، متوسط القامة، شعره أسود كثيف، وقمحي اللون، خفيف الظل.
 ونظر شكري بتعجب لماريا ولكلامها، لأول مرة يلاحظ قدرة ماريا على معرفة الأحداث قبل وقوعها.
 ثم نظر شكري لخديجة ليشاركها ذهوله، لكن خديجة كان على وجهها علامات تخوف ثانية، خديجة كانت قلقة من تجنيد منير غير المتوقع.
 وقطع منير حالة الذهول بخفة دمه وقال:
 - إيه يا جماعة أول مرة تشوفوا واحد مجند.
 وأسرعت خديجة باهتمام تستقبل أخاها الصغير، والذي تربطها به علاقة خاصة جدًّا؛ فهي من قامت بتربيته بعد وفاة والدتها، وهم في سن مبكرة. ومنير أيضًا يعتبر خديجة هي كل ما تبقى له في هذه الحياة، خاصة بعد زواج والده وانشغاله بأبنائه الجدد.
 خبر تجنيد منير أثار قلق خديجة، وقالت:
 - إمتى حصل ده؟ إزاي يجندوك وانت ولد على بنت واحدة؟
 رد عليها منير بلطف:
 - يا خديجة ده كان ماضي لغاية ما بابا خلف إخواتنا الصغيرين من مراته التانية، وبعدين إنتي مش عايشة في البلد دي يا خدوجة، إحنا في حالة طوارئ دلوقتي، كل الشباب الحلوين اللي زيي اتشدوا يا ستي من زمان.. أمال مين اللي هيدافع عنكم؟!
 وقام شكري وسلم بود على منير وقال له:
 - يعني احنا واقفين قدام بطل من الأبطال الشجعان.. مش كده؟
 رد منير بضحكة صافية:
 - بطل من أبطال البواسل في عزف العود، أخوك ما سبش العود من إيده طول الـ45 يوم اللي فاتوا، يمكن ده الرقم القياسي بالنسبة لي في عزف العود، بالليل الدوريات ما تحلاش إلا بأغاني سيد درويش الوطنية، ونغمات وشجن العود.
 كان منير موسيقيًّا موهوبًا، يعشق العزف على العود، والغناء في الصالونات الموسيقية التي تغني بطرب، يسكن في شقة أهله بالقاهرة، تحديدًا في الكوربة في عمارة محلات ميولوني للمجوهرات، والتي تحولت إلى محلات «عكاوي الجواهرجي» بعد ما الخواجه صفى أعماله في مصر، وسافر إيطاليا لأنه لم يتحمل العيش في مصر بعد ثورة 1952.
 حاول منير تغيير الموضوع بالحديث عن ذكرياته لشكري وخديجة وللبنات. وأكمل قائلًا:
 - عارفين يا بنات، تعالوا أحكي لكم إزاي بابا وماما إتعرفوا على بعض.
 وقالت ماريا في فرحة وهي تقفز على الكنبة:
 - أيوه أيوه.. احكي احكي.
 وعلقت إيفا:
 - يا ترى إيه اللي حصل؟
 وقال منير:
 - صلوا على النبي، تعالوا بقى نقعد مع بعض في حجرة الجلوس.
 تجمعت الأسرة الصغيرة حوله وقال لخديجة:
 - قبل ما أبدأ.. فين تحابيش القاعدة.. شوية سوداني مع مشروب يدفينا كده، سحلب ولا شاي باللبن، عَشا لطيف برضه ما يضرش.
 ابتسمت خديجة واستعادت حيويتها، وقامت بحماس تحضر العشاء لحبيب قلبها منير وقالت:
 - نورتنا يا حبيبي، حالًا خمس دقايق كله هيكون جاهز.
 وصاحبت خديجة نظرات إيفا، وهي متعجبة من الحياة التي تدب في روح خديجة كلما رأت خالها منير «يا ترى إيه سر تعاستها» تساءلت إيفا بينها وبين نفسها.
 ولطّف شكري الجو بإحضاره "عود قديم" من مكتبه وسلمه لمنير وهو يقول:
 - اعزف لنا بقى حاجة يا موني، واطربنا لحد ما خديجة تخلص.
 زيارة منير كان لها تأثير إيجابي على البيت كله؛ على شكري المهموم بمشكلة ابنته في المدرسة، وعلى خديجة التي أصبحت أسيرة حزنها الصامت، وعلى ماريا التي طارت فرحًا برؤية خالها، حتى على إيفا التي تشوقت لسماع حكاية وسر زواج والدها من خديجة، وهي تحاول أن تعرف حقائق تقربها من أمها حتى ولو لم يكن هذا ظاهرًا.
 ونادى منير على بنات أخته وقال:
 - تعالي يا عائشة، وشاور لماريا اقعدي هنا، وأنتِ يا أسماء، وشاور لإيفا تعالي اقعدي الناحية التانية جنبي.
 وكمل كلامه:
 - صحيح بابا أصر أن يكون ليكم اسم أجنبي، علشان لما تسافروا تدرسوا بره تبقوا عارفين تعيشوا هناك، ولكن أنا بقى في يوم جاتني رؤيا جميلة جدًّا عنكم.
 - إيه يا خالو.. إيه.. يلا بقى.. قول.
 - صلوا على النبي.
 ورددت إيفا وماريا:
 - عليه الصلاة والسلام.
 واهتم شكري بقصة الرؤيا وقعد ليستمع بنفس لهفة إيفا وماريا وقال:
 - ها يا موني احكي يا أخي.. خير إن شاء الله.
 - من فترة كده شوفت أرض مرمر بيضا، وفضلت ماشي فيها بحاول اكتشف أنا فين، وفجأة لقيت نفسي قدام باب الكعبة، واتفتح باب الملتزم، وفيه إيد شاورت لي بالدخول، ودخلت، لقيت الكعبة جواها أخضر كلها من جوه، وبعدين شفت الإيد اللي شاورت لي بتسلم لي كسوة خضرا كأنها كسوة كعبة، وكان مكتوب عليها بالدهبي، وسمعت صوت بيقول سلم الكسوة دي لعائشة وأسماء أولاد أبوبكر.
 ونظر منير لوجوه المستمعين المنبهرين بالرؤيا وكمل كلامه:
 - وكان المقصود بأبوبكر شكري وبناته عائشة هي ماريا، وأسماء هي إيفا ودلوقتي بعدما اتشديت للحرب جالي إمبارح هاتف في نومي بيقول: ما تنساش توصل أمانة الكسوة وتعرف أصحابها هما مين، وبصراحة هو ده اللي جابني من القاهرة على طول دلوقتي، أنا ماكنتش عايز خديجة تعرف إني نازل الجيش علشان ما تقلقش، بس ماقدرتش بعد اللي سمعته امبارح.
 وعلق شكري بدهشة:
 - وده معناه إيه.
 ردت ماريا بثقة:
 - لازم ندوَّر على الكسوة الخضرة يا بابا.. لازم نشوف هي فين.
 ابتسم منير على فطرة ماريا الروحانية وقال:
 - وانت يا إيفا أقصد يا أسماء.
 ردت إيفا:
 - مش عارفة بس أسماء دي كانت بتعمل إيه؟ هي مين أصلًا؟ لازم نسأل جدو يحكي لنا القصة بتاعة سيدنا أبوبكر علشان نفهم.
 وكملت ماريا:
 - ونحكي لتيتة هوَّا علشان تساعدنا ندور على الكسوة.
 وفجأة تذكر شكري دعاءه لربنا اليوم بالعون والسند، لأول مرة يشعر شكري بوجود صلة بينه وبين ربه، وأن هذه رسالة من ربنا على موضوع ماريا، وأخذ شكري نفسًا عميقًا وقال لمنير:
 - قوم يا راجل قوم.
 نظر الجميع بدهشة، وقام شكري ليحضن منير، ويضمه بقوة ويقول له:
 - أنا متشكر جدًّا جدًّا يا منير.
 تأثر منير من موقف شكري وقال:
 - ما تجيبش سيرة لخديجة على الرؤيا خلي ده بينا، إنت عارف خديجة غيورة ومخها صغير وممكن تزعل إنها ما كانتش في الرؤيا أصلًا.
 وضحك شكري من قلبه هو ومنير، وقال شكري:
 - كفك يا موني.. حلوة.
 دخلت خديجة بصينية نحاس كبيرة قديمة عليها نقوش أثرية، مرصوص عليها فول بالزيت الحار، وبيض بالبسطرمة، وجبنة بالطماطم، وعيش بلدي سخن، وعسل أسود بالطحينة، وزيتون أخضر، وخيار مخلل، ومربة لارنج، ببساطة كل شيء في الثلاجة وكله لخاطر عيون أخوها.
 وضعت الصينية أمام منير، وقالت:
 - بتضحكوا على إيه، هو فيه حاجة أنا ما اعرفهاش؟
 وقال منير بخفة دم:
 - لا بقول لشكري نكتة رجالي.. فيه حاجة؟ وحاول يغير الموضوع وقال:
 - إيه يا جماعة ما حدش هياكل معايا ولا إيه؟ يلا يا ماريا.. يلا يا إيفا.. 
 وفتح منير نِفس الأسرة كلها وشاركوه الأكل، وأول ما بدأ ياكل قال منير لأخته:
 - إيه الصينية الحلوة دي يا خديجة.
 ردت خديجة:
 - إنت مش فاكرها؟ غريبة قوي، دي الصينية اللي ستو جليلة كانت بتجيب لنا عليها الأكل.. مش فاكر؟
 - أيوه صح.. الله يرحمها ستو كانت مخلية وواخدة بالها مننا طول فترة مرض ماما.
 - هي مامتكم كانت عيانة يا ماما؟!
 سألت إيفا والدتها بصوت عذب، أول مرة تتعاطف مع أمها.
 - أيوه.. ماما كانت عندها تليّف في الرئة، ما كانتش بتعرف تتنفس كويس، وفي الآخر ما كانتش تقدر تتحرك ونزولها من السرير للحمام، كان مجهود جامد قوي عليها، كنت أنا ومنير كل ليلة ننام جمبها علشان لو احتاجت حاجة.
 وسألت ماريا:
 - أمال فين باباكي.
 - بابا كان اتجوز وسابنا.. كان بيجي يطمن علينا في الأجازة.
 تساءلت إيفا باهتمام:
 - يعني طلق مامتك؟
 - لأ .. ماما ما وافقتش علشان يقدر يدخل ويخرج من البيت براحته من غير ما حد يقول حاجة.
 - يعني إنت كنت بتعملي كل حاجة لوحدك؟ سألت إيفا.
 - لأ كان معايا منير.. وكانت جدتي ستو جليلة بتجيب لنا كل يوم صينية الغدا دي وهي جاية تشوف ماما واحنا في المدرسة.
 لاحظ منير إن الحديث قَلَب نكد حاول يغير مسار الكلام وقال:
 - وأنا بقى كنت مطلَّع عين خدوجة، كنت أنزل ألعب وأختفي وتقعد هي تدور عليَّا وتبعت عم محمود البواب يشوف أنا فين.
 ضحكت ماريا وسألته:
 - وإنت كنت بتكون فين؟
 - كان فيه مدرسة رقص جنبنا، كنت بقي عايز أتفرج على التدريبات، كانوا هايلين وهم بيرقصوا فالس وتانجو.
 رد منير بابتسامة وكمل:
 - وفي يوم قبل ما ماما تموت الله يرحمها، قررت أعمل لها عرض في الشقة، وطلبت من خديجة ترقص معايا بس رفضت، فطلبت عمتكم ليلى في التليفون وطلبتها تعمل معايا عرض رقص على السفرة.
 وعلق شكري:
 - ليلى بنت خالتي؟ إيه المواهب دي.
 وكمل منير:
 - ما كانش معايا نمرة حد غير ليلى وسامية ما هما أعز أصحاب لخديجة، وكانوا زي إخواتي وأكبر مني بخمس سنين.
 ثم استرسل وقال:
 - بس وبعد ما ليلى رفضت قررت أكمل العرض لوحدي، أصل أنا كنت عايز أعمل لماما مسرح منزلي، وبدأت هايل وماما كانت مبسوطة قوي، وجدتي قعدت تضحك على طريقة الرقص وتقول ده رقص ده دي قلة حيا.
 وضحك شكري بصوت عالٍ هو وخديجة، وقال لها:
 - آه.. فاكرة يا خديجة؟
 - أيوه أيوه.. وفاكرة كمان وانت بتلف لما اتكعورت من على السفرة، وكسرت البنورة.
 - ساعتها بقى الموضوع قلب غم، وجرينا أنا وخديجة وليلى نخبي الشرخ بالمفرش علشان ستو جليلة ماتشفهوش وترنني علقة، وكملنا الليلة بوصلة نكت لحد ما ماما قالت كفاية كده عليا، أنا ما ضحكتش كده من زمان.
 قامت ماريا وقررت تقعد على حِجْر خالها، وحضنته لأنها تأثرت بشجاعته، وقدرته، إنه يواجه أصعب المواقف بالضحك، وقالت له:
 - Vous êtes un vrai héro (أنت بطل حقيقي).
 أما إيفا فقد بدأت تقترب من والدتها، وفي عينيها دموع التأثر وقالت:
 - وماما كمان شجاعة جدًّا أنها كانت مع أمها وأخوها لوحدها.. كل ليلة.
 وهنا ابتسم منير وقال برقة اعترافًا منه بالعرفان لأخته:
 - ماكناش هنعرف نعيش من غيرها بعد ما بابا سابنا ومشي، حتى بعد ما ماما ماتت.. فضلت هي سندي.
 كلام منير كان موجه لإيفا، كان حابب يوضح لها من هي أمها؛ كان دائمًا يشعر بوجود فجوة بينهما، ولم يكن يجد فرصة مناسبة ليقرب بينهما.
 شعر منير أنه نجح فعلًا عندما بدأت إيفا تتحرك ببطء لتحضن أمها بمنتهى الحنان، وفي غمرة المشاعر الرقيقة سحب منير العود وبدأ يغني لسيد درويش:
 «أهو ده اللي صار وآدي اللي كان  
 ما لكش حق  
 ما لكش حق تلوم عليا  
 تلوم عليا إزاي يا سيدنا
 وخير بلادنا ما هوش في إيدنا  
 قولي عن أشياء تفدنا  
 وبعدها إبقى لوم عليا
 «يلا غنوا معايا وعلى السقفة»
 مصر يا أم العجايب  
 شعبك أصيل والخصم عايب  
 خلي بالك م الحبايب  
 دول أنصار القضية
 بدل ما يشمت فينا حاسد  
 إيدك في إيدي نقوم نجاهد  
 إحنا نبقى الكل واحد  
 والأيادي تكون قوية
 اشترك الجميع في الغناء والتمايل والانسجام مع الغناء والعزف، وبعد انتهاء منير من وصلة الطرب صفق الجميع، وبسعادة صرخت ماريا وإيفا:
 - براااافووووو.. حلوة جدًّا.
 وعمل منير وقفة وقال:
 - أحكي لكم بقى إزاي بابا وماما اتعرفوا على بعض؟
 ورد شكري:
 - ما بلاش فضايح بقى.
 لكن أمام إصرار البنات وصراخهن:
 - احكي احكي احكي احكي.
 - خلاص.. خلاص هدوء من فضلكم.
 هَدَّأَ منير الجماهير الصغيرة المتحمسة، ونظر لشكري وقال:
 - هاحكي؟
 قال شكري في وجاهة:
 - إحكي يا سيدي.
 - أنا فاكر من حوالي 11 سنة ليلى جت لخديجة في يوم قالت لها إنها هتقابل شكري ابن خالتها في جروبي الكوربة، ولمّا رجعت قالت لي إنه شاب ظريف جدًّا ولكنها اتكسفت تكلمه، وفي اليوم التالي كان شكري تحت بيتنا في الكوربة بيبص على الجواهرجي اللي تحت البيت، وفجأة شكري جاله انفجار في الزايدة ووقع على الأرض قدام العمارة، حاول عم جرس سواق التاكسي اللي كان معاه يشيله، ولكن ماعرفش لوحده، كان شكري بيتألم، سمعت خديجة من البلكونة استغاثة، وبصت لقت إن عم جرس بيستنجد بأي حد، ولما نزلت خديجة عرفته.
 وكملت خديجة:
 - ناديت على منير بسرعة، وقلت له تعال ابن خالة ليلى لازم يروح المستشفى ونزل منير على السلم جري.
 واسترسل منير:
 - دخلت خديجة وهي بتسند شكري للتاكسي وقالت في مسئولية: منير كلم ليلى عشان تقول لأهله فورًا، وهات فلوس من ستو جليلة وحصلني على مستشفى هليوبوليس. ولما سألتها طب الناس هتقول إيه؟! قالت في حسم: كلام الناس الفاضي، ولا بني آدم يجرى له حاجة، إطلع يا أسطى على المستشفى بسرعة.
 وحكت خديجة:
 - دخلنا على الطوارئ ورفضوا ياخدوه علشان لازم ندفع مقدم تحت الحساب، لكني كلمت الدكتور نهاد بسيوني اللي كان بيعالج ماما الله يرحمها، وطلبت منه إنه يدخَّلْنا لحد ما منير يجي بالمقدم.
 وافق الدكتور إنه يعمله العملية، بشرط أني أمضي على تعهد بدفع المبلغ بصفتي خطيبته، دخل شكري العمليات وقعد 3 ساعات، وقعد في الإفاقة كمان ساعة، وبعدين دخل الأوضة وهو لسه دايخ من البنج، وكان بيخرف بكلام كتير.
 ابتسمت خديجة وكمل منير:
 - وفاق شكري الحمد لله وفي الأثناء دي وصلت ليلى وطنط نفيسة والدتها والست هوا خالتها، وكنت أنا جبت مقدم المستشفى.
 ضحكت خديجة وقالت:
 - ولما جه الدكتور علشان يزوره قال لشكري إنت إتلحقت في آخر لحظة، ربنا سترها معاك، واضح جدًّا إنك غالي جدًّا عند عروستك وعند الدكتور نهاد، وشكري ماكانش فاهم أي حاجة، وما كانش قادر يتكلم.
 - ولما فقت وعرفت اللي ماما عملته طلبت أتعرف عليها أكتر، خرجت في يوم معاها ومع خالو منير، وعرفت أنها أجدع ست في الدنيا وحبيت شهامتها.
 قال شكري هذا الكلام، وهو ممسك بيد زوجته يقبلها بحب، خديجة تأثرت بمشاعره، كانت تتمنى أن تصدقه، لكن هناك شيء بداخلها يمنعها!
 وفجأة التفت شكري لخديجة، في محاولة منه إخفاء تَوَجُّسه وقال لها:
 - هو انا قلت إيه في البنج يومها، خرفت قوي؟
 وردت خديجة بابتسامة مجروحة:
 - بسيط.
 فقال شكري:
 - الحاج عبدالله كان معجب جدًّا بخديجة واللي عملته، ويوم ما عرفت من ليلى إن خديجة هتتخطب دبرت معاها ومع منير الخروجة علشان نبوظ الجوازة.
 تساءلت خديجة بلهجة ساخرة:
 - وليه بقى كنت عايز تبوظ الجوازة؟
 جاوب شكري بثقة:
 - علشان كنت عارف إنك مش بتحبيه، وإن باباكي هو اللي غاصب عليكي، وكمان علشان حاجة تانية.
 سألت خديجة بتشوق:
 - إيه هي؟
 - علشان عمري ما كنت هلاقي حد يحبني قد ما انت بتحبيني يا خديجة.
 ولمح منير في عيون أخته تساؤلًا، لكنها لم تفصح عنه أمام البنات، لكن منير استشعره، فحاول تغيير الموضوع وقال:
 - وعارفين ماما وبابا اتزفوا إزاي؟
 تساءلت إيفا:
 - إزاي؟
 - بعد ما بابا إتقدم واتكتب الكتاب في مصر في بيت ماما الله يرحمها، كان الاتفاق إن الفرح يكون في الإسماعيلية، واتحول بيتكم الجميل ده إلى فندق نازل عليه كل أهل العريس والعروسة، مرة واحدة، ما انتم عندكم 11 أوضة.
 كان فيه دوشة في كل حتة، لأن كان موجود هنا الحاج عبدالله، والست هوَّا، ومحسن، وهنية، ونعيمة، وعبدالفتاح، وكمان طنط نفيسة، وليلى، وستو الحاجة جليلة، والعريس، والعروسة، وأنا.
 صحيح العرسان كانوا قاعدين في بيت واحد وسط الأسطول ده كله، لكن كانوا مابيشفوش بعض إلا صدفة كانوا بيشاوروا لبعض على السلم.
 وعلقت خديجة:
 - فاكر يا شكري كانت أيام دمها خفيف قوي، كانت أسعد أيام حياتي.
 وابتسم شكري بحنان وقال:
 - أيوه فعلًا كل الناس كانت مبسوطة بينا.
 وكمل منير الحكاية وقال:
 - والست هوَّا وستو الحاجة جليلة جدتي حولوا المطبخ لتكية ولا كأنه احتفال قومي، إشي ديوك رومي، وإشي خرفان، جالنا طباخين علشان يجهزوا الأكل يوم الفرح. وجت الفِراشة وفرشت الجنينة واتعلقت الأنوار، واتفرشت الكوشة هنا تحت شجرتين المانجا اللي في أركان الجنينة. واترص السفرجية ياخدوا تعليمات من ستو الحاجة جليلة، أما الست هوا فكانت ماشية تسمي على الأكل، وتباشر الطباخين.
 أما ليلى فأخدت خديجة للكوافير، في الواقع خديجة عامة ما كانتش بتهتم بتفاصيل كتير.
 ضربت خديجة منير على كتفه بعنف:
 - بس بقى إيه الغلاسة دي؟
 وضحك منير وكمل كلامه:
 - لكن في الليلة دي كانت أميرة، والله كانت زي القمر، فستانها في غاية الأناقة، وشعرها كان مرفوع لفوق مبين ملامحها المصرية الجميلة، طبعًا ليلى هي اللي كانت ورا كل ده.
 وحاول منير المشاكس إنه يحمي وجهه من أخته، والتي بدأت تضربه بوسادات حجرة الجلوس، مثل الأطفال.
 ماريا وإيفا وشكري ضحكوا من قلبهم، والبنات لم يصدقن أن أمهن تتمتع بهذا القدر من الحيوية، وحجز شكري خديجة عن منير وقال لها:
 - بس يا خديجة بقى ما يصحش البنات قاعدة.
 وقفت خديجة حرب الوسادات، وهي تبتسم ابتسامة عريضة، وتنهج من مجهود مصارعة منير.
 خديجة لم تضحك بهذا الشكل من زمان، وشكري لم يلاحظ هذه الحيوية في خديجة من قبل، كأنه يراها لأول مرة، حتى الأحداث التي حكاها منير سمعها منه بشغف، وكأنه لم يكن هو العريس.
 سرح شكري أكثر في ذكرياته، وتعجب، كل هذا الحب والفرح موجود حوله ولا يشعر به. حتى خديجة زوجته لم يكن يراها كل السنوات الماضية، كان دائمًا ما يملي عليها المفروض والأصول والواجب، من وجهة نظره هو فقط، كان يريد أن يحولها لإيفا ـ ماريا تانية!
 حرمها من أن تعيش على سجيتها الشقية، المفعمة بالحيوية، وأن تعبر عن أنوثتها وأمومتها بطبيعتها هي وبطريقتها هي.
 هذه اللحظة كانت مهمة جدًّا لشكري، فقد بدأ يرى الأمور بشكل أعمق، قرر أن يراجع كل حساباته من جديد، إلى أي مدى كانت تصوراته وتوقعاته تسوقه بشكل أعمى، لهذا الحد كان أعمى القلب والبصيرة.
 وعاد شكري للاستماع لكلام منير:
 - بس يا جماعة، وبعد ما بابا وماما اتصوروا، مشي الحنطور من فندق إسماعيلية بلازا بالاس لحد البيت في شارع السلطان حسين، ودخل العريس والعروسة بالزفة الدمياطي؛ لأن عم الحاج كان رافض العوالم، ودخل العروسين وعليهم كل الأنظار والزغاريط جايبة آخر الإسماعيلية.
 وقعد العريس والعروسة في الكوشة، وكان فرح ولا ألف ليلة وليلة، أما أصحاب العريس بغلاسة قرروا يغنوا لباباكم الأغنية دي.. تعالوا لما أغنيها لكم:
 بطلوا ده
 واسمعوا ده
 ياما لسه تشوفوا ياما
 الغراب يا وقعة سودا جوزوه أحلى يمامة
 هى كانت فين عينيكى يا يمامة
 لما دورتى بايديكي ع الندامة
 الصدامة اللمامة
 انتي عاجبك فيه جنانه ولا لخبطته ف كيانه
 ولا تعويجة سنانه
 بطلوا ده واسمعوا ده
 والست هوا ماسكتتش فضلت توبخ في محمد عبدالمعبود وفرقته طول الليلة، وتأنب فيهم على العملة السودا دي.
 تعالت ضحكات البنات من جديد على كلام خالهن، لكن شكري قطع صفو الحديث قائلًا:
 - يلا المدرسة بكرة يا بنات والوقت اتأخر ولازم تناموا يلا مسوا على خالو واشكروه على الوقت الجميل ده.
 وقامت إيفا وماريا وشكرن خالهن بامتنان وقالت ماريا:
 - خالو منير، دي كانت أحلى ليلة قضيتها في حياتي.
 وقالت إيفا وهي تقبّل خالها:
 - كنت فين من زمان يا خالو يا قصاص؟
 وابتسمت وقالت:
 - تصبحوا على خير كلكم، تصبحي على خير يا ماما.
 وتمعنت في النظر إلى أمها لترى ردة فعلها.
 وأخد شكري منير إلى حجرة نوم الضيوف، وأحضر له (بيجاما) وقال له:
 - منير، إنت أحييتني النهارده، بجد، ومش أنا بس، إنت أحييت البيت كله، عايزين نكرر القعدات دي كتير لمّا ترجع بالسلامة.
 وابتسم منير وقال:
 - ده إذا رجعت؟!
 - فال الله ولا فالك يا أخي.. حد يقول كده؟ تصبح على خير يا منير.
 ابتسم شكري وقفل الباب.
* * *
 بعد منتصف الليل سمعت إيفا صوت كركبة في المطبخ، قامت من السرير واتجهت للمطبخ لتجد أمها تطبخ وتحضر أكلات عديدة.
 وسألت إيفا مامتها:
 - ماما ليه بتحضري الأكل دلوقتي؟!
 - علشان خالو منير ياخده معاه المعسكر، إيه اللي مصحيكي دلوقتي، لسّه بدري على المدرسة.
 - أنا أصلي سمعت أصوات في المطبخ...
 وقاطعتها خديجة:
 - حاضر يا ستي هقفل الباب وأنا بشتغل، ما اخدتش بالي.
 - لأ يا ماما ما كانش ده قصدي.
 وبنظرة ندم من إيفا، وكأنها تعترف لأول مرة أنها صغيرة وتجهل أمورًا كثيرة، قالت:
 - ماما أنا بجد آسفة على كل الكلام السخيف، والطريقة اللي أنا كنت بعاملك بيها، بجد يا ماما أنا آسفة.
 وانهارت إيفا باكية، وبسرعة أسرعت خديجة على ابنتها وضمتها لها بقوة وقالت لها:
 - مالك يا إيفا إيه؟ في حاجة حصلت في المدرسة؟ حد زعلك؟
 - لأ.
 ومسحت خديجة لإيفا دموعها وقالت:
 - أمال إيه؟
 قالت خديجة بحنان، وهي تنظر لابنتها في عينيها:
 - احكي لماما فيه إيه؟
 - أنا زعلانة من نفسي علشان عمري ما حاولت أطيب خاطرك بكلمة، دايمًا كنت قاعدة لك على الواحدة، كنت متصورة إن ده هو اللي هيحمي أسرتنا من التفكك.
 - وليه أسرتنا مهددة بالتفكك يا إيفا؟
 - علشان بابا كان دايمًا ليه تحفظات تقريبًا على كل حاجة بتعمليها أو بتقوليها أو بتفكري فيها، وإنت كنت تعيسة، دايمًا عنيكي فيها دموع، أنا كنت بخاف قوي في يوم بابا يمشي، أو يلاقي ست تانية تديله اللي هو عايزه.
 وعلشان كده كنت بحاول أعوض أنا الحته دي، بعد لمّا لقيت إن حزنك بعدك عننا، وعن احتياجنا ليكي، ماما أنا كنت مرعوبة إن بابا يمشي ويتجوز واحدة تانية، وانت تنسينا وتمشي.
 - كل ده يا إيفا في قلبك؟!
 تساءلت الأم بتأثر تحاول أن تحرر ابنتها الصغيرة من هذا الهم الكبير على سنها، لكن خديجة نفسها كانت بحاجة إلى من يحررها. نظرت خديجة لابنتها بألم شديد وكأنها فتحت جرحًا غائرًا في أعماق قلبها، وحاولت أن تخفي آثار حزنها، لكن لم تتمكن من حجب اندفاع الدموع من عينيها كأنها سيول مطر بعد سنوات جفاف عجاف.
 - أنا آسفة يا بنتي.
 وانهارت خديجة راكعة على الأرض:
 - ما كنتش سامعة أي حاجة حواليا، إلا صوت أنين قلبي إللي انفطر من الحزن على أخوكي..
 وسارعت إيفا بمسح دموعها، والتماسك المؤقت لتأخذ أمها في حضنها، وكأن الأدوار قد انعكست، وقالت بتعجب وشفقة:
 - أخويا؟!
 - قبلك كان عندنا ولد اسمه (علي) ومات مني يا إيفا، مات مني، أنا السبب.
 ردت خديجة ببكاء شديد وقهر:
 - كنت مش واخدة بالي من نظافة البيبرونة، كنت بنسى أغطيها، وغالبًا إتلوثت، وفي يوم جاله نزلة معوية وإسهال، كان عمره 7 شهور، أخدته وجريت بيه على المستشفى، وقبل ما نوصل كان خلاص.
 ردت إيفا بتعاطف مع حالة أمها:
 - وبابا كان فين يومها؟
 - كان في مأمورية في الهيئة في القاهرة، وما كنتش عارفة أتصل بيه، فين بعد مدة طويلة لما عرفت ألم نفسي، عرفت أوصل لمنير، وبلغته بالليل بعد ما كل حاجة خلصت.
 - وإنتي عملتي إيه؟
 حكت خديجة ببكاء شديد:
 - لفيته في بطانيته وأخدته في حضني، ورحت المستشفى وكتبوا شهادة الوفاة، وسبب الوفاة كان نزلة معوية حادة، أخدت تصريح الدفن، ومارضتش أبيته في الثلاجة، أخدت الترَبي، وسألته يدلني على مكان للدفن قريب من البحر، علشان هو كان بيبقى مبسوط هناك.
 جففت إيفا دموع أمها بيديها الصغيرة لترى وجهها وهي تكمل كلامها:
 - ومشيت بيه على الكورنيش، وأنا حضناه وكأني بفسحه، وفضلت شايلاه في حضني لحد ما وصلنا المدفن العام القديم. وكنت حريصة أعرف مين اللي حواليه علشان يطمنوه.. يطمنوه إيه؟! ده هو ملاك، علشان يطمنوني أنا، ياريتني كنت أنا اللي كان ممكن أدفن معاه.
 وكملت خديجة وهي تحاول كتم صوت بكائها حتى لا توقظ النائمين:
 - لحد ما جات جنازة تانية، ولقيت 3 شباب في حالة انهيار على أمهم، وبص لي التربي وقال: «هو رضيع»؟ رديت بدموعي: «أيوه ابني»، وهمس التربي للأب، ولقيت الأب بيقرب مني وقال لي: «ممكن ندفنه معاها.. ده ملاك ينور قبرها.. أرجوكي» ولقيت نفسي بقول: «بس أنزل معاهم، وأسلمه ليها تحت في المدفن».
 ونزلت تحت بعد ما حطوها على الرمل في حجرة الدفن، وحطيته لازق فيها بعد ما بوسته وحضنته للمرة الأخيرة، واستودعته عند ربنا وطلعت.
 وكملت خديجة:
 - وفضلت في المدفن لحد الليل، وقعدت أقرأ قرآن وأطبطب على الأرض، وأتمنى إن إيدي توصل له علشان ألمس جسمه مرة أخيرة، وبالليل قعدت أغني له أغنية قبل النوم، ومشيت للبيت من المدفن على رجليا وأنا بعيط ومش حاسة بحالي.
 ونظرت إيفا لأمها بألم وقالت:
 - على فكرة يا ماما إنت أحلى أم في الدنيا، وأنا بحبك قوي.
 كملت خديجة لتتخلص من الكلام المكتوم في قلبها من سنين:
 - نمت الليلة دي في البيت لوحدي، كانت أسوَد ليلة في حياتي، لحد ما بابا رجع تاني يوم الصبح لقيته قاعد على السرير بيصحيني وهو متماسك وبيقول: «يلا يا خديجة».
 وصحيت وكأني كنت في كابوس، واتخيلت أن ابني بيعيط، جريت على سريره علشان أشوفه، لكن اكتشفت إنه مش كابوس.. ده واقع.
 ومشي ورايا شكري وقال لي: يلا يا خديجة نخرج، أنا هاخدك السينما النهارده.
 وسألت إيفا:
 - وإنتي كنتي عايزة كده؟
 - أنا من اليوم ده دفنت نفسي مع ابني، وكنت بقضي حياتي زي ما اللي حواليا عايزين، وأصبح ماليش صوت ولا رأي، قلبي بقى حجر، وقررت أعيش كده لحد ما أموت.
 وقالت إيفا وهي تحاول تساعد أمها:
 - ليه يا ماما دي حادثة، مش إنتي السبب، ده كان هيحصل بيكي أو من غيرك، إنت طول عمرك سند لكل اللي حواليكي، ماتنسيش إنتي مين يا ماما، وكملي، واصحي من تاني، إنت أقوى ست شفتها في حياتي، الحياة ماخلصتش يا ماما، ولسّه فيه أنا وماريا وخالو منير حواليكي.
 سمعت خديجة كلام ابنتها في إنصات وابتسمت وأخذت نفسًا عميقًا وقالت:
 - إنتي كبرتي كده إمتى؟
 ومسحت على شعر ابنتها، وعلى وجهها علامات نور وإشراق فجر بداية جديدة وقالت:
 - سامحيني يابنتي، أنا بحبك قوي يا إيفا، إنت وماريا نور عيني، سامحيني يا بنتي إني ماكنتش موجودة ليكم.
الفصل الثالث
   المحنـــة اللي احنـــا فيهـــا دي امتحــــــان كويـــس قــــوي لينا، عشان نقيم حياتنا مع بعض، خلِّي الوقت هو اللي يحدد ويقرر مصيرنا، يا إما نكمل أو نفترق...   
 الساعة 7:50 صباحًا أسرعت خديجة على صوت جرس التليفون..
 - ألو.
 - أيوه يا خديجة.. البنات نزلوا من البيت؟
 - أيوه يا شكري.. هو فيه إيه؟!
 - الحرب بدأت وفيه غارة جوية جاية على الإسماعيلية، انزلي دوَّري عليهم زمانهم رايحين ناحية المدرسة بالعجل، الطيارات الإسرائيلية جاية على القناة، بسرعة يا خديجة، وأنا هاسلم موقعي وجاي لكم على طول.
 وقبل أن ينهي شكري حديثه، أسرعت خديجة نحو الباب بجنون، ونزلت الشارع في اتجاه المدرسة، لتجد الكثيرين ممن يبحثون عن أبنائهم مثلها، وانطلق إنذار الغارة الجوية، وكل الأهالي كانوا في الشارع يبحثون عن مخابئ.
 وأخيرًا.. من بعيد رأت خديجة بناتها عند آخر شارع السلطان حسين، وتعجبن من رؤيتهن لخديجة تجري ناحيتهن بسرعة وعلى وجهها علامات فزع وتصرخ وتقول:
 - إيفا.. ماريا.. لفوا لفوا ارجعوا. تعالوا عندي هنا بسرعة.
 وفورًا تجمع أهالي الإسماعيلية في الجراجات تحت الأرض، والبنات استدرن بالدراجات استجابة لطلب والدتهن، التي حملت ماريا على كتفها، وأمسكت إيفا من يديها وقالت لها:
 - انزلي يا إيفا من على العجلة، سيبيها في الشارع ويلَّا نجري بسرعة، قبل ما الطيارات تعدي فوقنا وتضربنا.
 ونزلت خديجة مع ابنتيها إلى أحد الجراجات مع باقي الأهالي، وجلسن هناك في الظلام في انتظار انتهاء الغارة، وبالطبع الأطفال كانوا في حالة فزع وبكاء مستمر. لكن ماريا بدأت في طقوسها، سدت أذنيها، وأغمضت عينيها، وبدأت تئن بصوت ثابت، وتتمايل بالنصف الأعلى من جسدها، تحاول الدخول في حالة اللاوعي لتحمي نفسها من هول الموقف.
 - أول مرة تعمل كده قدام الناس!!
 همست إيفا لوالدتها حتى لا يسمعها أحد:
 - أنا شفتها بتعمل كده بس في أوضة اللعب، لمّا بيبقى فيه مشكلة في البيت أو في المدرسة، ولما بكلمها بتبقى كأنها مش سمعاني.
 ونظرت خديجة لابنتها في قلق وقالت لإيفا:
 - يعني هي مش سمعانا دلوقتي.
 ردت إيفا:
 - غالبًا لا هي كأنها نايمة، أوقات بتقول كلام غريب وهي في الحالة دي.
 - زي إيه؟
 - كتير كانت تقول: «ماما مع البيبي اللي نايم عند البحر» وده قبل ما تحكيلي موضوع علي أخويا.
 ذهلت خديجة وسألت إيفا:
 - وقالت إيه كمان؟
 ردت إيفا:
 - «وبابا رايح بيعوم في البحر بالليل، وستو هوَّا بتخلِّي بالها علينا»، أوقات كنت بفتكر أنها بتألف خيال يا ماما، لكن يوم خالو منير فاكرة لما جريت تفتح، كانت برضه قاعدة في الأوضة بتقول: «خالو منير هتوحشني قوي» وهي في الحالة دي برضه، ولمّا الباب خبط قالت: «ده خالو منير جاي يقول لنا حاجة مهمة».
 فكرت الأم وقالت:
 - إيفا على فكرة ماريا يظهر بتشوف حاجات عن الماضي وعن المستقبل، غالبًا بتشوف حاجات احنا ما بنشوفهاش.
 وفي هذه الأثناء انتهت الغارة، وخرجوا من المخبأ، وانتظرت إيفا وخديجة رد فعل ماريا، لكنها ما زالت في حالة اللاوعي، وفجأة قالت:
 - حاسبوا كل الطيارات بتتحرق.. اجروا.
 وقالت خديجة بصوت رقيق:
 - همَّه فين؟
 - في المطار.. كل طيارات مصر فيها نار.
 اندهشت خديجة من الرد وشعرت بالخوف ولم تسألها عن شيء آخر، وأشارت لإيفا بإصبعها على فمها وقالت بهمس:
 - ششش خلِّيها نايمة وتصحى براحتها.
 سارت خديجة حاملة ماريا على كتفها، وإيفا في يديها حتى البيت وقالت:
 - إيفا ما تجبيش سيرة لحدّ على موضوع ماريا ده.
 وهناك قابلن شكري على مدخل البيت:
 - رحتوا فين أنا كنت قلقان عليكم جدًّا.
 وحضن بناته وخديجة بخوف، وهو يفكر كيف يحميهن، وردت خديجة وهي مطمئنة في حضن زوجها:
 - احنا كنا في المخبأ تحت الأرض، الأهالي حولوا الجراجات مخابئ.
 نظر شكري في عينيها ممتنًّا لشجاعتها وسرعة تصرفها بحكمة.
 - برافو عليكي يا حبيبتي.
 ابتسمت خديجة ومعها إيفا.. صحيح لم تكن الظروف مناسبة، لكن لأول مرة تصبح أسرة شكري علوان كيانًا واحدًا، وهذا الشعور وصل لإيفا وماريا بتلقائية؛ من حالة انسجام والديهما.
 قالت خديجة بحنان:
 - يلَّا نحط ماريا في السرير.
 - نامت إمتى دي؟
 - سيبها يا شكري دي مخضوضة جدًّا، خليها تنام براحتها، وابقى فكرني أحكي لك حاجة كده ، تعالى دلوقتي نسمع الراديو ونشوف إيه بيحصل حوالينا.
 ودخل شكري المكتب وخديجة خلفه، وقاموا بتشغيل الراديو على محطة الشرق الأوسط التي كانت تذيع أغاني وطنية، قرر شكري أن يحول الراديو على إذاعة لندن فقد كانت موجتها تصل خط القناة، وأذاع الراديو:
 «بدأت إسرائيل في شن الحرب على العرب اليوم 5 يونيو، في ظل تواطؤ خفي، ظاهره عدوان ضد سوريا؛ حيث أبلغ وفد سوفيتي مصر أن إسرائيل حشدت 11 لواء على الحدود السورية، وأعلنت مصر تدخلها لمساندة سوريا، وقبل الهجوم الجوي قامت قوات إسرائيلية بهجوم في الساعة السابعة والنصف صباحًا من يوم 5 يونيو على المحور الأوسط بسيناء واحتلت موقعًا متقدمًا في منطقة «أم بسيس» الأمامية.
 وقامت إسرائيل في الساعة 8:45 دقيقة صباح اليوم الاثنين 5 يونيو لمدة ثلاث ساعات بغارات جوية على مصر في سيناء، والدلتا، والقاهرة، ووادي النيل، في ثلاث موجات الأولى 174 طائرة، والثانية 161، والثالثة 157، بإجمالي 492 غارة دمرت فيها 25 مطارًا حربيًّا، وما لا يقل عن 85% من طائرات مصر وهي جاثمة على الأرض.
 انطلقت في أعقاب الضربة الجوية الإسرائيلية مباشرة وفي الساعة 9:15 تشكيلات القوات البرية الإسرائيلية؛ لتخترق الحد الأمامي للجبهة المصرية في سيناء بثلاث مجموعات عمليات، استطاعت بهجومها على المحاور الثلاثة الشمالي، والأوسط، والجنوبي تدمير فرقتي مشاة النسق الأول، والسابعة، والثانية، التي كان يرتكز عليها النظام الدفاعي لمصر».
 حالة قلق بالغ سيطرت على خديجة وقالت في توجس:
 - منير يا شكري.. منير.. ده موقع منير، يا حبيبي ربنا يستر.
* * *
 وفي المساء ذهب شكري إلى الحاج حسن الديب؛ تلبية لدعوته لكل موظفي الهيئة في فيللته المجاورة لبيت شكري ليتحدثوا ويجدوا طريقة مثلى للتصرف مع الأزمة، بعد إصدار الهيئة قرارًا بتهجير الأسر لحين إخطار آخر خاص بموظفي الهيئة أنفسهم.
 الحاج حسن كان رجلًا أنيقًا جدًّا، ضخمًا، أشقر، وعيناه ملونتان، يرتدي نظارة. كان يعمل مديرًا ماليًّا بالهيئة، بالإضافة إلى أنه كان رئيس الكشافة البحرية في مدن القناة وغزة. كان كل من في الهيئة يكن له كل الاحترام والثقة، وكان معروفًا بحكمته ووطنيته في كل أرجاء الإسماعيلية.
 دخل شكري منزل الحاج حسن الديب ليجد تجمعًا كبيرًا أشبه بصالون أدبي، كل زملائه من رؤساء الأقسام، ومشرفي التشغيل، وكبار العمال حاضرون.
 وكان عند الحاج حسن خادم نوبي اسمه راضي، كان يتجول لتقديم الشاي والقهوة وتلبية طلبات الحضور، كانت هناك أحاديث جانبية كثيرة حتى دخل الحاج حسن وصفق بيديه وقال: «يا جماعة» وصمت جميع الحاضرين احترامًا لهيبة الحاج حسن.
 وأكمل الحاج حسن وقال:
 - طبعًا اللي حصل النهارده كان صدمة لينا كلنا، ما فيش حد كان متصور إن الجيش المصري يفشل في صد العدوان الصهيوني ضدنا، ولا طبعًا إنه يكون قريب كده مننا ومن أولادنا ونسائنا.
 وعلق أحدهم في غل وقال:
 - وإذاعة صوت العرب بتذيع إننا أسقطنا 7 طيارات، تيجي إيه 7 طيارات جنب فوق 400 طيارة إسرائيلية دمرت مطاراتنا في 3 ساعات حد لحق يلقط الخبر ده في إذاعة لندن؟ صحيح الإرسال كان مشوش، لكن ده خبر حقيقي.
 وهنا قام شكري وقال بجدية:
 - يا جماعة الخبر ده صحيح أنا كمان سمعته في محطة لندن، الإسرائيليين داخلين علينا مش بس سلاح الطيران اللي اتدمر، لأ ده كمان فرق المشاة اللي في سينا اتضربت.
 حالة من القلق والانزعاج انتابت الجميع بعد سماعهم تلك الأنباء، وانقسموا بين مؤيد ومعارض ومستمع، وصفق الحاج حسن الديب بيده مرة أخرى ليسيطر على زمام الأمور ولتعود حالة الانضباط والهدوء للاجتماع، وقال بحسم وحكمة:
 - ثانية واحدة، إحنا لسه مش متأكدين إيه اللي حصل بالضبط، يا أستاذ شكري خلِّينا مانربكش نفسنا علشان نعرف هنعمل إيه في الأولاد والسيدات دلوقتي، ويوم ورا التاني هنعرف حقيقة اللي بيحصل.
 احنا دلوقتي لازم نعتبر نفسنا مسئولين عن حماية مدينتنا لا جيش ولا دياولو، مانقدرش نثق في حد دلوقتي إلا في بعضنا، حتى الإذاعة مشكوك في أمرها، علشان كده لازم نعتمد على نفسنا في كل حاجة.
 وعلق الجميع بعبارات التأييد: «أيوه صحيح، صحيح جدًّا، كلام موزون».
 وانفرد أحد الحضور بالقول:
 - كمل يا حاج حسن، كلنا معاك.
 - علشان كده يا جماعة، ودي حاجة اتعلمتها من الكشافة لازم نرتب نفسنا، ونسبق بالتخطيط قبل الأحداث، ونقسم المهام علينا علشان نضمن سلامة الأولاد والسيدات أولًا ونسفرهم ونطَّمن عليهم، وبعدين نشوف هنعمل إحنا إيه. كلنا في الهيئة عارفين قد إيه دورنا حساس، وبعد كده إذا تطلّب الأمر هنعمل حركة مقاومة شعبية في الإسماعيلية لحماية المدينة.
 وزع الحاج حسن على الجميع ورقة بها جدول وقال:
 - مكتوب في العمود الأول اسم كل موظف، وبطلب من حضراتكم ملء باقي البيانات عن أسركم؛ علشان نعرف ننظم عملية التهجير من الإسماعيلية لجميع أنحاء الجمهورية بشكل يضمن سلامة أسرنا جميعًا.
 إحنا بنجمع بيانات عن عدد أفراد الأسرة، وأسمائهم، ورقم التليفون في الإسماعيلية، ومدينة الهجرة، العنوان... إلخ، كده هنقدر نحدد أعداد المسافرين لكل مكان بالظبط.
 دار الكشف على الجميع، وكان شكري بحكم مكان جلوسه أول من كتب البيانات المطلوبة، وقام من مكانه في اتجاه الحاج حسن الديب وقال:
 - حاج حسن أنا آسف جدًّا لو كنت عملت بلبلة ولا حاجة.
 رد الحاج حسن:
 - لا يا ابني أبدًا، أنا بس عايز مانهدرش مجهودنا في القلق والخوف، وننسى اللي ورانا، احنا لسه علينا حمل كبير تجاه عائلاتنا وتجاه البلد.
 ونظر شكري للحاج حسن وتساءل:
 - أمال ممدوح ابن حضرتك فين.
 رد الحاج وبعينيه نظرة قلق:
 - ما هو اتشد في الحركة الأخيرة في الجيش، وما فيش أخبار عنه خالص، هو موقعه في سيناء في سلاح المشاة، ربنا يستر عليه.
 - أنا كمان أخو خديجة مراتي في نفس الموقف، خديجة قلقانة جدًّا، وأنا عايز أطمنها خصوصًا بعد ما سمعت الأخبار على إذاعة راديو لندن، تفاصيل الأخبار مخيفة...!
 وهنا قاطعه الحاج حسن وقال:
 - كويس إنك فكرتني يا شكري، أنا عايزك كل يوم تتابع الأخبار في إذاعة لندن، وتكتب أهم الأنباء في مفكرة يوم بيوم، ونتناقش فيها أنا وانت كل ليلة؛ علشان نحط خطة للطوارئ، ومايضرش برضه إذا تابعت إذاعات تانية حتى المحلية؛ علشان نعرف العجز المحتمل في السلع أو في حركة المواصلات، أي معلومة يا شكري هتفيدنا في خطة الطوارئ.
 هز شكري رأسه وقال:
 - اعتمد عليا في الموضوع ده إن شاء الله.
 وأمسك الحاج حسن كتف شكري وقال له:
 - افتكر يا شكري مش عايزين نعمل بلبلة، عايزين نفضل متماسكين، وبكرة عدي عليا تاني علشان أعرّفك بفريق خطة الطوارئ، هنتقابل في نفس الميعاد، شكري، ما فيش داعي تقلق الأولاد والمدام بأخبار الإذاعة، اعمل ده في المكتب بعد ما تيجي من الشغل.
 - حاضر يا حاج حسن عندك حق.
 خرج شكري من منزل الحاج حسن الديب في وقت متأخر جدًّا، وعندما وصل منزله وجد إيفا وماريا نائمتين في حضن خديجة بعد هذا اليوم العصيب.
 أما شكري فقد سهر طوال الليل يجمع أي معلومات ذات أهمية لاجتماع غد.
* * *
 في صباح اليوم التالي، استيقظ أهالي الإسماعيلية بل كل مدن القناة على صدمة رهيبة، فقد ارتفع العلم الإسرائيلي ليرفرف على الضفة الثانية، وهذا يعني أن إسرائيل احتلت سيناء.
 وصل الخبر للحاج حسن وعدَّى على شكري الساعة 7:30 صباحًا بشكل مفاجئ، وقال له بنبرة توتر، لكنه كان يحاول الحفاظ على هدوئه:
 - صباح الخير يا شكري آسف على الإزعاج، لكن عايزك تيجي معايا في مشوار ضروري، البس يلَّا وأنا مستنيك في العربية.
 ارتدى شكري ملابسه بسرعة في حالة قلق، وحاولت خديجة أن تستوقفه لتفهم منه ماذا يحدث، رد عليها شكري:
 - خديجة خلِّي بالك على البنات، إذا حصلت غارة تانية اجروا بسرعة على مخبأ الجراج بتاع إمبارح.
 وقالت خديجة بخوف:
 - وإنت يا شكري هلاقيك إزاي؟ إنت رايح الهيئة؟
 - مش عارف، في حاجة حصلت ولازم أروح دلوقتي مع الحاج حسن نشوف فيه إيه.
 نظر شكري لخديجة وأعطاها قُبلة حارة وكأنه لن يراها ثانية، وهذا أثار قلق خديجة أكثر على أحداث البلد، وقررت تشغيل الراديو، والإذاعة المحلية كانت تذيع أغاني وطنية بشكل دائم، وهذا ما زاد من شعورها بالقلق.
 في هذه الأثناء وصل الحاج حسن مع شكري لنادي Le Plage d’enfants على القناة ليتأكدا من وجود العلم الإسرائيلي على الضفة الثانية، وفعلًا كان الخبر صحيحًا، لكن الكارثة أن الحكاية لم تكن مجرد علم، لكن كتائب الجيش الإسرائيلي كانت تعسكر أمامهم على الضفة.
 فقال شكري بفزع:
 - يا نهار إسود ده الجنود الإسرائيليين بيعوموا كمان الناحية التانية، يعني ماليين إيديهم من أن مفيش مقاومة.
 وفجأة التفت الحاج حسن وسار بسرعة وهو يقول لشكري:
 - يلَّا يا شكري على البيت، كده فيه ضربة جوية تانية، المشاة مش هيقفوا هنا وبس دول هيدخلوا على البلد أول ما يضمنوا دمار سلاح الطيران المصري، فيه لسه غارات جوية، يلَّا نجري على البيت علشان نبلغ باقي أعضاء الهيئة وأهالي الإسماعيلية كلهم.
 وانطلقت السيارة بسرعة على منزل الحاج حسن لتبدأ التجهيزات، وفي الطريق أعطى الحاج حسن لشكري 4 أسماء، وطلب منه الاتصال بهم بمجرد وصولهم لتجهيز المخابئ، أما الحاج حسن فكان يكتب قائمة بالاحتياجات الضرورية والتي لا بد من توافرها في كل مخبأ في الإسماعيلية من كشاف، أعواد ثقاب، وشمع، ومياه للشرب، ومخزون من البلح، وشنطة إسعافات أولية.. وسأل الحاج حسن:
 - فاضل مين ما كلمتوش، ولازم نتصل بيه، واسمه مش موجود في القائمة؟
 - رئيس العمال والمدير الإداري.
 - اتصل بيهم يا شكري أو سيب رسالة وقول للمدير الإداري يعدِّي على رئيس العمال، ويعملوا حصر للجراجات اللي ممكن تبقى مخابئ.
 بلغ شكري الرسالة فور وصول السيارة فيلَّا الحاج حسن، ثم عاد إليه مرة أخرى وفي هذه الأثناء انطلق إنذار الغارة مرة ثانية، وسارع الحاج حسن بالقول:
 - روح يا شكري خد أسرتك على أقرب جراج.
 وخرج شكري بجنون ليجد خديجة والبنات في الشارع، نادى شكري «خديجة أنا هنا»، وجرى شكري وأخذ ماريا من خديجة، وأمسكت خديجة بيد إيفا، وسارعوا إلى الجراج مرة ثانية.
 دخل شكري الجراج وكان في حالة يرثى لها، ولمّا ماريا لاحظت علامات الفزع على وجهه قالت له:
 - بابا تعالَ ألاعبك لعبة حلوة قوي علشان ما تخافش من صوت الطيارات، يلا اعمل زيي، حط إيدك على ودانك، وغمض عينك، واعمل الصوت ده - زي النحلة - وميل لقدام ولْوَرَا زي كده مرة كمان...».
 وفي المرة الثالثة نامت ماريا على كتف والدها، وعيناها مفتوحتان، وبدأت رحلة اللاوعي من جديد.
 استغرب شكري جدًّا ونظر لخديجة وقال:
 - هي نامت؟ وهو ده طبيعي؟ دي مفتحة عنيها؟
 ردت خديجة:
 - ماجتش فرصة علشان نقول لك، ماريا بتعمل كده لما بتخاف.
 - يعني إيه؟
 قالت إيفا:
 - دي حاجة بتعملها ماريا وهي لوحدها، لكن من إمبارح بقت تعملها قدام الناس، وأوقات...
 قاطعتها خديجة وقالت بهمس:
 - بعدين يا إيفا مش قدام الناس.
 استغرب شكري رد فعل خديجة وقال:
 - لا أنا عايز أعرف دلوقتي كملي يا إيفا.
 ونظرت إيفا في طاعة لمامتها وسألت:
 - ماما أقول؟
 هَزت خديجة رأسها وقالت:
 - بصوت واطي يا إيفا.
 - بابا، ماريا لما بتبقى في الحالة دي بتشوف حاجات حصلت قبل كده، وحاجات لسّة هتحصل.
 - إزاي يعني؟
 وردت إيفا:
 - بابا مش فاكر لما خالو منير جالنا وقبل ما تفتح الباب..
 - أيوه صحيح قالت: «خالو جاي يقول لنا حاجة مهمة».
 وكملت إيفا:
 - قبلها كانت قاعدة في نفس الحالة دي بتقول: «خالو منير هتوحشني قوي».
 وهنا شعرت خديجة بالفزع وقالت:
 - يبقى منير جرى له حاجة يا شكري.
 أخذهم شكري في حضنه وقال: «ربنا يستر.. ربنا يستر».
* * *
 وفي المساء بعد انتهاء الغارة وعودة كل الأهالي إلى منازلهم، اتصل الحاج حسن الديب بمجموعة التجهيز للطوارئ، والتي كونها من العاملين في الهيئة، وطلب منهم الاجتماع في منزله لمتابعة وتنظيم العديد من الأمور استعدادًا لأي غارة، بالإضافة إلى تفعيل خطة الترحيل.
 أما شكري فقد كتب كل الأخبار التي سمعها في مفكرة مثلما طلب منه الحاج حسن، واستعد ليذهب حسب الميعاد.
 ضغط شكري على جرس الباب في حالة من القلق، وفتح راضي الخادم الأسمر وقال:
 - الحاج حسن وكل البهوات في الصالون اتفضل يا شكري بيه.
 - شكرًا .
 رد شكري ودخل الصالون وقال:
 - مساء الخير يا جماعة.
 - أهلًا يا شكري يا بني اتفضل.
 وكمل الحاج حسن الديب كلامه:
 - دلوقتي كلنا هنا ونقدر نبدأ، إحنا يا جماعة شكلنا داخلين على غارات كتيرة وعلشان كده الأستاذ عصمت المدير الإداري، وعم حنفي رئيس العمال عملوا كل اللازم، وكل المخابئ اللي في الشوارع فيها دلوقتي كل التجهيزات الأساسية علشان نضمن المستوى الأدنى للأمن والسلامة لينا ولأسرنا أثناء الغارات، وأنا بالنيابة عن الجميع طبعًا بشكرهم.
 ورد الأستاذ عصمت:
 - حضرتك اللي ليك الشكر يا حاج حسن، يا جماعة الحاج حسن اشترى تجهيزات 10 مخابئ على حسابه.
 وعلق الأستاذ فاروق مدير العمليات والتشغيل:
 - معقولة يا حاج حسن، لازم نتقاسم التكلفة كده ماينفعش.
 - يا جماعة عيب كده دي حاجات بسيطة جدًّا، وما تقلقوش دوركم جاي في عملية التهجير قريبًا إن شاء الله، قول لنا يا شكري وكالات الأنباء العالمية بتقول إيه بالنسبة للغارات الجوية؟
 وفتح شكري المفكرة وقال في تركيز:
 - والله مش كويس قوي، إذاعة لندن ومونت كارلو بيقولوا: إن معظم طيارات مصر اتضربت، وإن الحملات الجوية الجديدة قد تستهدف جميع المعدات الحربية الثقيلة للجيش، ده معناه إن جيش مصر في فترة قليلة هيبقى أعزل.. أنا آسف.
 كلام شكري كان مخيفًا لكل الحضور، وعلق الأستاذ فاروق:
 - ده معناه إن العساكر الإسرائيليين اللي شافهم الحاج حسن النهارده على الضفة التانية في سينا ممكن يتوغلوا في خلال الأيام الجاية.
 - وعلشان كده لازم نبتدي عملية التهجير في أقرب فرصة، ده الهدف الأساسي لاجتماعنا النهارده، الحمد لله عملنا تأمينًا لمخابئ الجراجات لبكرة، وبعد بكرة بإذن الله هتطلع الأتوبيسات بالأولاد والسيدات.
 أنا عملت ترتيبات لثلاث أتوبيسات، بعد تحليل بيانات أسر الهيئة وجدت أن معظم الأسر هيسافروا للقاهرة والدلتا، وعلشان كده هيطلع أتوبيسين على القاهرة لتوصيل كل الأسر المتجهة إلى أنحاء القاهرة المختلفة، والقلة القليلة المتجهة قبلي هتاخد القطار من محطة مصر، وهيشرف عليهم الأستاذ شكري، والأتوبيس الطالع للدلتا هيوصله الأستاذ فاروق.. ها موافقون يا جماعة؟
 رد الجميع: «موافقون.. موافقون على بركة الله».
 وكمل الحاج حسن وهو يوزع كشوف المسافرين لكل أتوبيس على كل من شكري وفاروق وقال:
 - مهمتنا نوصل كل أسرة ونطمئن عليهم في القاهرة، مثلًا الأسر متمركزة في روكسي ومصر الجديدة، والقبة، وفي الدقي والعجوزة، ومحطة مصر طبعًا بالنسبة للإخوة اللي لسّه رايحين الصعيد. هننزل الأسر في نقطة مجمعة لكل منطقة، وعلى كل أم الاتصال بالأستاذ شكري لتأكيد الوصول، وبعد ما الكشف كله يتأكد وصوله يا سادة ترجعوا تاني، وإذا أمكن معاكم مؤن للطوارئ من التموين الشاحح الأيام دي هنا زي الزيت، والكبريت، والسكر، والرز، والدقيق، علشان بعد كده عندنا مهمة خطيرة جدًّا.
 ونظر شكري بتوجس وقال:
 - إيه هي المهمة الخطيرة؟
 نظر الأستاذ عصمت للحاج حسن الديب كأنه يستأذن للحديث:
 - إحنا دلوقتي على اتصال بأهل السويس، سمعنا إن فيه عساكر مصريين كتير من ولادنا راجعين مشي من سيناء.
 وكمل الحاج حسن الديب:
 - علشان كده لازم نعمل حصر بعدد الموجودين على الجبهة، علشان نشوف مع إخوتنا في السويس يمكن نلاقي بينهم أولادنا اللي مش عارفين عنهم أي خبر، ربنا يحفظهم ويرجعهم بالسلامة. دلوقتي هيمر عليكم كشف بأسماء المجندين المفقودين علشان نبدأ في تجهيز عملية البحث عنهم في السويس، حتى لو تطلب الأمر أننا نروح سيناء نفسها، هنروح.
 أعجب شكري جدًّا بتنظيم الحاج حسن الديب، وحماسه وحسن إدارته للأمور، وعقد العزم على العودة بسرعة؛ ليساعده في مخططه للبحث عن المشاة العسكريين، خاصة منير، والانضمام للمقاومة الشعبية إذا تطلب الأمر.
* * *
 في اليوم الثالث من النكسة استيقظ أهالي السويس بل جميع أهالي القناة على خبر ضرب الزيتيات في كل مناطق تكرير البترول بالسويس، ونشوب حريق كبير في كل محطات التكرير، كان حريقًا كبيرًا؛ لذلك فقد نزل كل مهندسي البترول المصريين في عز الضرب لغلق محابس البترول.
 كانت حوالي الساعة السادسة صباحًا واستيقظ شكري على صوت خبط جامد على الباب، وخرج مفزوعًا مرتديًا الروب، وفتح بعد ما طلب من خديجة المكوث في الغرفة مع البنات، وأخذت خديجة البنات في حضنها، ودخلت معهن غرفة الألعاب.
 وسمعت خديجة وهي على الباب شكري يقول:
 - يا خبر أنا هجيب الإسعافات وجاي على طول قول للحاج حسن أنا هالبس وجاي.
 وسمعت خديجة صوت رجل يقول:
 - مافيش وقت تلبس، هات كل القطن والشاش اللي عندك، الحاج حسن محتاج مساعدة ضروري.
 ونظرت خديجة من وراء الباب، لتجد عم راضي خادم الحاج حسن وهو في حالة فزع، وخرج شكري مسرعًا إلى منزل الحاج حسن ومعه الشاش ومرهم الحروق، بدون أن يعرف من يحتاج هذه الإسعافات.
 وصل شكري ليجد رجلًا في الخمسين من عمره ملقى على الأرض، تحت رأسه وسادة، ويداه وأجزاء من قدميه محترقة تمامًا، والحاج حسن يجلس بجواره على ركبتيه ويبكي، لا يعرف كيف يتعامل مع هذا الموقف.
 أدرك شكري صعوبة الموقف، فجلس على ركبتيه وقال:
 - هات يا راضي بسرعة مرهم الحروق والشاش.
 وبدأ في وضع كريم الحروق على يد المصاب، والذي كانت آلامه لا توصف، وبدأ يلفها بالشاش وهو يتساءل:
 - إيه اللي حصل؟ إيه اللي عمل فيه كده؟
 رد الحاج حسن الديب بصوت مختلط بالدموع:
 - كان بيقفل محابس الزيتية اللي ولعت علشان ما تحرقش البلد، ضربوا الزيتية.. ضربوها، والدنيا مولعة في السويس.
 وانهار الحاج حسن في البكاء، ونظر إليه المصاب وقال:
 - يا حسن كتر خيرك إنك عرفت تيجي لي الفجر، وتجيبني هنا، أنا والله كويس، الحمد لله إنها جت على كده.
 وكان شكري قد انتهى من إسعاف المصاب، وبدأ في نزع حذاء الأستاذ الفاضل، ورفع بنطلونه من على الجرح لتطبيب حروق القدم، وقال بابتسامة محاولة للتقليل من صعوبة الموقف:
 - أنا آسف مش عارف اسم حضرتك.
 ابتسم المصاب في ألم وقال:
 - أنا صالح نديم مهندس بترول في الزيتية.
 وتدخل الحاج حسن في الكلام وقال:
 - صالح نديم من أعز أصحابي من أيام الدراسة، وأخو الحاجة فتحية مراتي الله يرحمها.
 بدأ الحاج حسن يتماسك عندما شعر بأن آلام صديق عمره بدأت تزول، وبينما كان شكري يواصل لف جروح الرجل بالشاش، كمل الحاج حسن وقال:
 - ممدوح ابني اتولد على إيده.
 وهنا تذكر الحاج حسن ممدوح ابنه الموجود على الجبهة، وبدأ يبكي من جديد، ويقول بصوت حزين خافت:
 - ممدوح يا حبيبي ربنا يستر.. ربنا معاك يا ابني.
 حاول شكري تغيير الموضوع وقال للحاج حسن:
 - يعني حضرتك كنت في السويس الفجر يا حاج؟
 رد صالح نديم مهندس الزيتية أثناء محاولته الوقوف مستندًا إلى راضي وشكري وقال:
 - مش بس كده ده كمان دخل أخدني من البيت بالعافية، أنا كنت هاطلب الإسعاف، لكن للأسف المستشفى العام كمان اتضربت، ومكانش قدامي غير إني أطلب منه يجيلي.
 بدأ الحاج حسن يتمالك نفسه من جديد وقال:
 - إنت رايح على البيت تعمل إيه؟ لا زوجة، ولا عيل ولا تيل.. مش فاهم أنا، واحد بيكلمك وإيديه مولعة وقاعد لوحده ومافيش حد يسعفه.. نعملك إيه؟
 ابتسم صالح نديم رافعًا يديه بالشاش أمام وجهه وقال:
 - أعملك إيه مش إنت اللي اتصلت بيا .
 - يا أخي بطَّمن عليك، سمعت إن الزيتية اتحرقت في إذاعة لندن وحبيت أطَّمن عليك.
 - لا أنا كده اللي اطمنت عليكم، أنا رايح أشوف خديجة والبنات زمانهم مخضوضين.
 قال شكري في ود واتجه للباب وكمل:
 - يا حاج حسن لازم برضه تاخد الباشمهندس نديم للمستشفى، أنا عملت إسعافات أولية بس.
 - لا يا حبيبي أنا قلبي خفيف، البس وتعال معايا.
 شعر شكري بالقلق على منزله، لأنهم في انتظار غارات جوية جديدة وقال:
 - مش ممكن الصبح هيعدي كده، أكيد فيه غارة جاية زي إمبارح، على الساعة 9 الصبح كده.
 وضحك شكري على نفسه لأنه يتوقع مواعيد الغارات، وضحك الحاج حسن على حالهم وقال:
 - طيب يلَّا البس، وهات البنات والمدام وبينا على المخبأ.
 وكمل الحاج حسن بسخرية:
 - أنا بقى هحصلكم بالعربية؛ علشان أنقل معايا الباشمهندس أبو إيد مسلوخة.
 وكمل شكري وقال بسخرية:
 - وبالمرة نبقى ناخد العربية ونكمل على المستشفى وبعدين نتغدى في النادي، واحنا بنتفرج على الإسرائيليين وهم بيعوموا في الضفة التانية.
 ضحكوا من قلبهم، وقال شكري:
 - طيب هاروح ألبس أنا ونجهز علشان نروح المخبأ، هانيجي معاكم في العربية.
 روح الفكاهة هذه لم تكن تميز الحاج حسن وشكري فقط، لكنها الطريقة المثلى التي يتعامل بها المصريون مع أصعب الأزمات.
 دخل شكري المنزل، ووجد خديجة والبنات في حالة ذعر وقلق، لكنه دخل عليهن بطابع فكاهي أضفى جوًّا من المرح على الأسرة، وقال:
 - يلَّا يا حلوين البسوا علشان نخرج.
 ردت ماريا بحماس:
 - هنروح فين؟
 قال شكري بخفة ظل بلغة فرنسية:
 - Nous allons faire du camping (سنقوم بعمل مخيم).
 وقالت إيفا بحماس:
 - هنعمل معسكر؟ بجد يعني ممكن أجيب لعب معايا كوتشينة مثلًا، وإنت هتلعب معايا يا بابا.
 رد شكري بمرح:
 - أنا وعمو حسن جارنا كمان.
 ابتسم شكري، ونظر لخديجة ورأى في عينيها نظرة عدم فهم لما يجري، وكمل كلامه للبنات:
 - يلَّا بسرعة نشوف مين هيلبس ويجهز الأول.
 في انتعاش أسرعت إيفا ومعها ماريا إلى حجرة النوم، مد شكري يديه لخديجة وقال:
 - أنا بقى عندي لعبة ليكي حلوة جدًّا النهارده بالليل، بس الغارة تخلص والكتاكيت تنام.
 ارتسمت على وجه خديجة ابتسامة خجل أشرق معها وجهها وقالت:
 - هو الحاج حسن عمل فيك إيه؟
 تذكرت خديجة خفة دم أخيها وابتسمت وقالت بصوت خافت: «ربنا يمسيك بالخير يا منير ويحافظ عليك».
 أدرك شكري أن خديجة لم تعرف بعد شيئًا عن موضوع التهجير، فقرر أن يخبرها في المساء حتى لا تقلق، وقال لها:
 - بصي يا خديجة يمكن احنا في حرب، بل بالعكس نكسة، وحالة البلد منيلة، بس أنا عمري ما عرفت قيمة اللي معايا قد دلوقتي، أنا متشكر جدًّا على وقوفك جنبي كل الوقت ده، وتحملك المسئولية معايا، وما تقلقيش هندور على منير، البسي ويلَّا علشان نروح المخبأ مع الحاج حسن، الغارة قربت.
 - أُمَّال إيه المخيم اللي إنت بتقول عليه للبنات؟
 - المخبأ هو الخروجة يا حبيبتي، أنا عايز البنات تجمد وتاخد الأمور دي بشكل طبيعي بالرغم من صعوبتها، ممكن اللي جاي يبقى أصعب من اللي فات، لازم نؤقلم نفسنا على ظروف البلد الجديدة.
 استمعت خديجة لكلام شكري وكأنها تستمع لمنير، كانت سعيدة بالتغيير الذي لمسته في شخصيته وطريقة تعامله مع مواقف الحياة، لكن سعادتها كانت ناقصة مع قلقها البالغ على أخيها الذي لا تعرف عنه أي شيء.
* * *
 اصطحب شكري أسرته إلى منزل الحاج حسن، وكان بالفعل ينتظرهم في سيارته وبجواره صديقه صالح نديم رافعًا يديه الملفوفة بالشاش، فتح شكري باب السيارة الخلفي لخديجة وبناته وأجلس شكري ماريا على قدميه، وقالت ماريا للحاج حسن بتلقائية شديدة:
 - يا جدو.. تلعب معانا كوتشينة في الكامب؟
 ضحك الجميع، ورد الحاج حسن:
 - إنت بتعرفي تلعبي إيه؟
 ردت ماريا:
 - بلعب بصرة مع إيفا، وساعات كتيرة كمان بكسب.
 - أما نشوف مين اللي هيكسب يا ستي.
 توقف الحاج حسن بسيارته في مكان مستتر تحت شجرة، ونزلوا في اتجاه المخبأ، وقالت إيفا:
 - بابا إنت قلت كامبينج!
 لاحظ الحاج حسن خوف البنات، فقال بسرعة لإنقاذ الموقف:
 - أيوه كامبينج.. ده كامبينج عظيم جدًّا، تعالي معايا.
 وأمسك الحاج حسن بيدي إيفا وماريا وقال:
 - تعالوا نقعد هنا كده.
 ومن مكان التخزين أحضر الحاج حسن (كليم)، وكشّاف، وساعده شكري في فرش الكليم على الأرض، وأشعل الحاج حسان (الكلوب) المزود بأنبوبة بوتاجاز، وأخرَج كرسيًّا صغيرًا كان يستخدمه في الحج، ليجلس عليه لأن جسمه ضخم، ولن يتمكن من الجلوس على الأرض مثل البنات.
 أما البنات فقد جلسن على الكليم منبهرات بكل التجهيزات الموجودة في الجراج. وقال الحاج حسن:
 - يا ست إيفا قدامك رئيس الكشافة البحرية في القناة وغزة.
 وأخرج الحاج حسن حبلًا وبدأ يعمل عُقَد الكشافة البحرية المختلفة، وبدأ يشرح لإيفا وأعطاها حبلًا وقال لها:
 - فيه عُقَد كتير، ولكن أهم 4 أنواع.. اعملي زيي إذا كنت شاطرة.
 وبدأت إيفا تتحدى الحاج حسن في تعلم العقد وقالت:
 - حضرتك يا جدو اعملها مرة قدامي وأنا هحاول أعملها.
 وبدأ الحاج حسن في العقدة، ثم عمل الرابطة، والدورة، والتخريز. ووجد استجابة رائعة من إيفا، كانت ماهرة جدًّا في استعمال الحبل، علق الحاج حسن على مهارتها وسرعة تعلمها وقال:
 - برافو.. برافو عليك.
 ونظر لشكري وقال:
 - بنتك دي كشافة بالفطرة يا شكري.. أنا هاخدها معايا في الكشافة بس الدوشة دي تخلص.
 وقالت إيفا بلهفة:
 - أيوه من فضلك يا بابا S’il vous plaît
 سعدت خديجة برغبة إيفا، أخيرًا وجدتها تهتم بشيء مختلف عن إرضاء والدها والنظافة والمنزل، ووجدت أن هذه هي فرصة ابنتها للانطلاق وقالت بحماس:
 - أنا موافقة.. دي فكرة هايلة.
 تردد شكري في إعطاء وعد لإيفا، لكن قال:
 - أما نشوف..
 نظرت ماريا للحاج حسن وقالت:
 - وأنا يا جدو هاتوريني إيه؟
 رد الحاج حسن وهو حريص على ألا يخيب أمل الفتاة الصغيرة وقال:
 - تعالي أما أوريكي صور جميلة جدًّا.
 أخرج الحاج حسن مجموعة صور من حافظة نقوده، كانت صورًا له وهو شاب، وفي هذه الأثناء بدأ إنذار الغارة، وساد الصمت في المخبأ، لكن الحاج حسن تعمد أن يكمل حديثه ويتصرف بطبيعته حتى يطمئن البنات، وماريا اقتربت منه، قررت أن تجلس على قدميه، واحتضنها وهو سعيد بقربها منه.
 وقالت ماريا وهي تشاور على إحدى الصور:
 - ده إنت وإنت عريس يا جدو.
 أخرج الحاج حسن صورة زفافه ومسح على وجه زوجته وقال:
 - أيوه يا أروبة، ودي مراتي الحاجة فتحية.
 قالت ماريا:
 - بس شكلها في الصورة صغيرة مش (حاجة).
 ضحك الحاج حسن على كلام ماريا وقال لشكري: «إيه يا شكري بنتك دي.. ذكية جدًّا ما شاء الله»، وقال لماريا:
 - ما هي كبرت وبعدين حَجِّت، وبعد كده بقى اسمها حاجة توحة.
 - عندك صورة ليها وهي كبيرة؟
 أخرج الحاج حسن صورة للحاجة فتحية وهي في منتصف العمر وقال:
 - أهي الحاجة توحة يا ستي.
 وأخذت ماريا الصورة وبعد نظرة طويلة قالت:
 - الحاجة توحة خلفت ولد واحد، كان بييجي لها برد كتير، وكانت بتحب الشكولاتة قوي، وكانت بتنام وهي قاعدة.
 ونظر الجميع لبعضهم البعض باستغراب من كلام ماريا عن الحاجة فتحية، وسأل شكري الحاج حسن بتوجس:
 - الكلام ده مضبوط؟
 هز الحاج حسن رأسه:
 - أيوه.
 ونظر الحاج حسن في ذهول لصهره وصديقه صالح نديم وهو يقول:
 - الله يرحمها.
 ثم التفت الحاج حسن لشكري وخديجة وللبنات وقال:
 - انتوا لازم تفدوا البنتين دول ربنا يبارك لكم فيهما، ربنا يحفظهما، أنا بالمناسبة دي عازم ماريا وإيفا عندي على الغداء، وعايز أفرجهم على كام فيلم سينما عن الكشافة ومغامراتهم.
 البنات فرحن كثيرًا بهذا العرض، وبعد استئذان والدهن، اتفق شكري مع الحاج حسن أن الزيارة بعد أن يأخذ صديقه صالح نديم للمستشفى ويطمئن عليه.
* * *
 وبعد الظهر وبعد أن أوصل شكري البنات إلى منزل الحاج حسن، قرر أن يفاتح خديجة في موضوع التهجير إلى القاهرة، كان يخشى رد فعلها، لكنه مضطر، فلم يتبق على موعده سوى يومين.
 وبطريقة حاول شكري أن تكون تلقائية قال:
 - رجل محترم قوي الحاج حسن ده يا خديجة.
 - فعلًا إيفا وماريا متعلقتان بيه قوي، خاصة إيفا، كأنه جدهم فعلًا.
 ابتسم شكري، ولاحظت خديجة اضطرابه فقالت:
 - مالك فيه إيه يا شكري؟ في حاجة حصلت؟
 رد شكري وهو يهرب من عيون زوجته:
 - الهيئة قررت إننا كلنا لازم نتهجر.
 - نتهجر نروح فين يعني.. مش فاهمة!!
 - الحكومة عايزة تعمل إخلاء البيوت والهيئات خوفًا من دخول الإسرائيليين مدن القناة.
 سألت خديجة بحيرة:
 - طب هنروح فين يا شكري؟
 - مافيش غير إننا ننزل على أمي وأبويا في مصر، لحد ما أدبر مكان نسكن فيه.
 وبسرعة قالت خديجة:
 - وليه تدبر مكان، ما شقتنا اللي في الكوربة موجودة.
 قال شكري بتردد:
 - بس دي شقة منير!
 - ربنا يحلها يا شكري، لمّا منير يرجع بالسلامة إن شاء الله، بس أنا خايفة عليه قوي.
 ونزلت دمعة كانت خديجة تحاول إخفاءها، وحاول شكري أن يطمئنها فقال:
 - الحاج حسن الديب على اتصال بعناصر المقاومة في السويس، وبعضهم بيروحوا يبدلوا العساكر المصريين بسلع محتاجينها الإسرائيليين.
 - وقالت خديجة بانزعاج:
 - يعني إيه؟
 كمل شكري وقال:
 - فيه ناس في السويس على اتصال ببدو سيناء، وبيساعدوا الوطنيين من المقاومة يعبروا القناة، ويجيبوا جنود من ولادنا.
 خديجة كانت تستمع لكلام شكري بدون تعليق، فضلت الصمت، شكري لا يشعر بمدى قلقها على أخيها.
 وانتهز شكري الفرصة وقال لخديجة:
 - خديجة أنا عايزك تجهزي الشنط بكرة؛ لأن ميعاد التهجير بعد بكرة الفجر قبل النور ما يطلع علشان نتفادى غارات الطيران الإسرائيلي.
 - بجد!!
 ردت خديجة بذهول، وكمل شكري وقال:
 - عايزك تجهزي البنات نفسيًّا للموضوع.
 قالت خديجة بحزن:
 - حاضر يا شكري.. حاضر، مش عايزني أجهزلك شنطتك كمان معانا، وأحط فيها حاجتك المهمة؟
 - هديكي شنطة فيها الحاجات المهمة، أما الهدوم فخدي معاكي الشتوي بس، وسيبي لي الصيفي، ما أنا أصلي راجع تاني على هنا.
 ونظرت خديجة بدهشة لشكري:
 - إنت مش هتفضل معانا يا شكري في القاهرة؟
 - لا أنا هوصلكم وارجع تاني علشان أخلص حاجات مع الحاج حسن.
 - حاجات إيه اللي إنت راجع لها يا شكري؟
 سألته خديجة بنبرة حادة، وشكري لا يجيب، يخشى رد فعلها، وأكملت خديجة:
 - أنا هارجع معاك يا شكري على هنا تاني.
 - العيال هيحتاجوكي في القاهرة ما ينفعش يا خديجة.
 ردت خديجة بنبرة صراخ:
 - وأنا مش هاسيب أخويا يموت يا شكري وأرجع، مش هتخلى عن منير.
 رد شكري بانفعال:
 - ومين قالك إننا هنتخلى عنه، أنا بالفعل كتبت اسمه للحاج حسن، وهو بيحاول يعمل اتصالاته علشان يدور عليه مع ابنه ممدوح، من فضلك يا خديجة ما تركبيش دماغك وتكبري الموضوع، من فضلك سيبي لي أنا الأمر ده أنا هتولاه.
 صمتت خديجة وتركت شكري ودخلت حجرة النوم، وبدأت تبحث بعصبية على شنط السفر في سحارة السرير، وشكري لحق بها يحاول إقناعها من جديد، وقال:
 - يا خديجة البنات محتاجين لك، ماينفعش أوافق إنك تقعدي معايا وهمّ لوحدهم هناك عند ماما، خصوصًا إنهم مش واخدين على القاعدة هناك مدة طويلة.
 - يا شكري أنا كل اللي باسمعه منك طول سنين جوازنا الاتناشر، البنات محتاجينك، البنات عايزين.. كأنهم مش بناتي.
 طول السنين اللي فاتت وانت بتشكك في حبي ليهم وحرصي على مصلحتهم، حولتني لآلة كل وظيفتها إنها ترعى مصلحة البنات من وجهة نظرك أنت، لكن جيت في يوم سمعت وجهة نظري أنا.. لأ.
 قال شكري بضيق:
 - إيه دخل ده في موضوعنا مش فاهم.
 - إنت على طول فاكر إنك بس اللي فاهم كل حاجة، أنا تعبت من كده، عمرك أخدت رأيي في حاجة خاصة بيهم، حتى أساميهم عجباني ولا لأ، ما تخليني ساكتة بقى؟
 تعجب شكري من طريقة خديجة في الكلام، لم تتحدث إليه بهذا الأسلوب من قبل، صحيح كلامها وجعه، لكن كبرياءه منعته من أن يتحملها، ويقدر قلقها على أخيها، ولم يحاول احتواء غضبها وخوفها، بل استفزها أكثر وصعد الموقف، فقال ببرود وثقة زائدة، ونبرة استفزازية:
 - وانت من إمتى ليكي رأي أصلًا، من أول الجواز وإنت تحت طوعي، ولما أوجهك أو ألفت نظرك بتزعلي، بس عمرك ما فكرتي في العواقب، ولا كنتي قدها.
 وارتفعت نبرة صوته أكثر، وقال بغضب شديد:
 - يا خديجة إنت مش فاكرة نتيجة إهمالك مين دفع ثمنه.. مش فاكرة!
 وبدأ صوت شكري يرتفع أكثر وأكثر، وبقي مسموعًا في كل أنحاء البيت، وكأنه صدًى بيصحي ماض أليم:
 - عرفت ولا أقولك.. أقولك!
 وانهارت خديجة وقالت باكية:
 - اسكت.. اسكت خالص.. حرام عليك يا أخي حرام عليك، دي كانت حادثة، ومفيش دكتور، أجزم أنها من البيبيرونه.
 صرخ شكري بانفعال لم يصدر منه حتى يوم موت ابنه علي:
 - كدب، بتكدبي على نفسك يا خديجة، بتكدبي.
 أجابت خديجة بدموع منهمرة، وصراخ كأنه جرح عميق قد فُتح وبدأ ينزف من جديد:
 - آه يا ابني.. يا كبدي عليك يابني.
 لكن خديجة نظرت لشكري بتحدٍّ، وقررت أن ترد القلم له وقالت:
 - مش أنا بس اللي باكْذب على نفسي يا سي شكري، لو فاكر اني كل السنين دي مش حاسة ولا واخده بالي.. تبقى غلطان.
 جوازك مني أصلًا كان أول كذبة كذبت فيها على نفسك، قلت ما عرفتش تتجوز إيفا ـ ماريا يبقى هتعمل منى أنا نسخة منها، لبسي، تسريحة شعري، وكل طلباتك مني وتوجيهاتك ليا، كان وراها عدم اعتراف منك إن أنا مش هي. ما تقوليش باكْذب على نفسي تاني من فضلك، أنا مش مثالية يا سي شكري، وإنت وأنا عارفين ده كويس من أول يوم شوفتني.
 صمتت قليلًا ونظرت إلى عيني شكري، وقالت بنبرة ندم وحزن:
 - أنا علي ابني مات على إيدي علشان كنت مشتتة في مليون اتجاه بحاول ألحقك، وأحقق كل مطالبك اللي إنت طالبها مني، وما تقولِّيش كانت مش كتيرة أو كبيرة على خبرتي، وأنا لا عندي خبرة ولا مرجع، أنا أمي ماتت وأنا عندي 14 سنة، وقبلها بزمن كانت عيانة، كل حاجة عرفتها كانت بالتجربة والخطأ، أو بالصدفة، مش عارفه إيه اللي بيتعمل.. ما بين عزومات، ومظاهر، وتنظيم، واجتماعيات وذوقيات، وطبيخ مثالي، كان لازم أقف مع نفسي على الأقل وقفة أرتب فيها أولوياتي، وأنا عايزة إيه من حياتي.
 أخذت خديجة نَفَسًا عميقًا ومسحت دموعها، كأنها تلملم نفسها من جديد، غير مستوعبة أنها أخيرًا أخرجت كل ما في قلبها، وقالت بصوت أهدأ، لكنه مبحوح من كثرة الصراخ:
 - يا شكري أنا كمان كدبت على نفسي لأني تخيلت إنك في يوم هتاخد بالك مني، وهتحبني لنفسي، تخيلت إنك هتشوف فيَّا الجوانب الكويسة اللي تشفع لي عدم كمالي في الشكل والمظهر والإتيكيت.
 أنا على فكرة ما تعلمتش الحاجات دي علشان مكانش عندي فرصة أتعلمها، ولقيت معاك الفرصة دي، وساعات كنت ببقى عايزة أكون إيفا- ماريا، كنت بحاول باللي بقدر عليه، بس ده مش معناه إني أسجن خديجة، أو أمسح معالمها كإنسانة.
 البني آدم الوحيد اللي حبني زي ما أنا كده، هو منير أخويا، هو الوحيد اللي عارفني كويس، وبيحبني من كل قلبه حب غير مشروط.
 نظر شكري لزوجته في ألم، فقد كان يشعر في قرارة نفسه أن كلامها صحيح بنسبة كبيرة، لكن كبرياءه وحرصه على كرامته منعاه من محاولة تلطيف الأجواء.
 وكملت خديجة كلامها لشكري وقالت:
 - أنا خوفي على منير في حقيقته خوف إن أنا اللي أموت، ويتكتب علي أكمل حياتي مسخ لإيفا - ماريا.
 انهارت في البكاء من جديد، وقالت بأنين مكتوم وحزن على وضعها الذي ارتضته لنفسها سنين:
 - لا يا شكري ده مرفوض، بالنسبة لي دلوقتي مرفوض، حتى لو ده كان معناه إن كل واحد يروح في طريق، أعتقد ده هيبقي أحسن، وأكرم لكل واحد مننا وللبنات كمان.
* * *
 بعد ساعتين من الصمت، جهزت خديجة خلالهما كل مستلزمات السفر، فتحت خديجة باب الفيلا وقالت لشكري في جمود:
 - أنا رايحة أجيب إيفا وماريا من عند الحاج حسن، كفاية كده عليهما.
 أغلقت الباب سريعًا حتى لا يطلب شكري أن يذهب بدلًا منها، فقد كانت حريصة أن تذهب بنفسها، لتتحدث إلى الحاج حسن.
 ضغطت خديجة على زر جرس الباب وفتح لها راضي الخادم، وقالت في تحفظ:
 - مساء الخير. أنا والدة إيفا وماريا جايه أخدهم.
 وسمعت صوت الحاج حسن من الداخل:
 - اتفضلي يا مدام.. اتفضلي.
 ودخلت خديجة للحاج حسن وقالت بذوق:
 - مساء الخير، أكيد البنات عملوا لحضرتك دوشة.
 وقال الحاج حسن وعلى وجهه علامات سعادة استضافة الضيوف الصغار:
 - دول بنات جُمال، ربنا يحفظهم، كل واحدة برّاقة بشكل مختلف، ربنا يبارك لكم فيهم.
 ترددت خديجة في الحديث، لكن قالت:
 - حاج حسن.. شكري قال لي حضرتك كلمت ناس من أهل السويس علشان يدوروا على منير أخويا، وممدوح ابن حضرتك، فيه أي أخبار؟
 رد الحاج حسن بحزن:
 - لأ.. لسه يا بنتي، بيدوروا عليهم مع باقي أبناء العاملين في الهيئة، أنا كلمت بنفسي كابتن غزالي والمعلم زرّو، ودول المسئولين عن مهمة العبور لسيناء، وإنقاذ أولادنا، كلهم أصدقاء مقربين لعمك صالح نديم.
 وقالت خديجة على طول بنبرة قلق عليه:
 - صحيح أخباره إيه ؟
 - الحمد لله أحسن، لسّه لافف إيديه، وهنروح نغير على الحروق كمان أسبوعين.
 رد عليها الحاج حسن، وبداخله كلام أهم لخديجة:
 - خديجة إنت ست قوية عايزك تحافظي على الروح المعنوية للسيدات والبنات أثناء السفر للقاهرة بعد بكرة، أنا معتمد على الله وعليكي إنتي وشكري.
 قالت خديجة بمسئولية:
 - ربنا كريم.. إن شاء الله يا حاج حسن.
 في الوقت ده رن جرس الباب وكان شكري، وقال الحاج حسن بخفة ظل:
 - اتفضل يا شكري، معلش بقى يا سيدي أخرناهم عليك.
 ونظرت خديجة لشكري واصطحبت البنات في اتجاه الباب، وقال شكري للحاج حسن:
 - متشكر قوي يا حاج حسن على استضافة البنات، عن إذن حضرتك.
 - يا شكري.. مراتك دي ست جدعة وقوية، حافظ عليها.
 شكر شكري الحاج حسن على كلامه بتوجس وشعر بالقلق أن يكون قد سمع خناقته مع خديجة، فقد كان حريصًا على مظهره الاجتماعي خاصة أمام أعضاء الهيئة.
* * *
 في فجر اليوم التالي تجمعت أسر العاملين بالهيئة في نقطة الالتقاء المتفق عليها أمام منزل الحاج حسن، بدأ جميع الرجال في وضع شنط الأسر المسافرة في الأتوبيس.
 كان مشهد الوداع مأساويًّا، ومشاعر الخوف من الفراق والتفكك تسيطر على الجميع، خاصة على الأطفال والأزواج، أيضًا فراق الجيران، وأصحاب اللعب والشقاوة، الوداع كان أكبر من مجرد فراق بين أشخاص، لكن كان عبارة عن انتهاء حياة اجتماعية جميلة قد لا تعود مرة أخرى.
 وحان موعد مغادرة أول أتوبيس والمتجه إلى الدلتا، ووسط إشارات الوداع من الركاب ورجال الهيئة الواقفين أمام فيللا الحاج حسن، استعد الأتوبيسان الثاني والثالث لركاب القاهرة والصعيد.
 وهنا وقف شكري ينظم أحد الأتوبيسات، والحاج حسن ينظم الأتوبيس الآخر، وركبت خديجة الأتوبيس مع البنات وهي تقول:
 - إحنا طالعين رحلة القاهرة كلنا.
 أجابت إيفا:
 - يعني إحنا هنرجع بيتنا تاني يا ماما؟
 وعلقت ماريا:
 - إحنا بنستخبى من الطيارات بعيد شوية، صح يا ماما.
 وقالت خديجة بشكل مهموم:
 - حاجة زي كده يا حلوين، ربنا هيحمينا ويحافظ علينا كلنا.
 ابتسمت خديجة وقالت:
 - إيفا خلّي بالك على أختك، أنا هروح أساعد الستات الكبار.
 نزلت خديجة من الأتوبيس، وكان شكري يلاحقها بنظراته، توجسًا من تصرفاتها، ولكن خديجة كانت كالعادة في المواقف الصعبة على قدر المسئولية، أوصلت خديجة كل سيدة عجوز لمكانها وطمأنتها، ثم نزلت تساعد في حمل الأطفال، ومستلزماتهم، وشنطهم، وبعد أن تأكدت أن كل شيء تم على أكمل وجه نزلت - وتابعها شكري بعينه - حتى وصلت للحاج حسن وسلمت عليه وتحدثت معه وركبت الأتوبيس مرة أخرى.
 انتهى كل شيء وودع شكري الحاج حسن وقال:
 - أشوف وشك على خير يا حاج.
 - عايزك ترجع على طول يا شكري، عندنا شغل كتير مع إخواننا في السويس.
 - هاكون عندك أول ما أطَّمن على الجميع إن شاء الله.
 وكمل شكري كلامه بمرح:
 - يظهر خديجة مصدعة حضرتك بالموضوع ده.
 - أبدًا إنت ناسي إن ابني كمان مفقود، خديجة جالها بيان زي اللي جالي بالضبط، إن ممدوح في عداد المفقودين. يلَّا يا شكري دلوقتي ميعاد سفر الفوج التاني، لا إله إلا الله يا شكري.
 انزعج شكري من خبر تلغراف القوات المسلحة، الآن فهم سبب انفعال وقلق خديجة الفترة الماضية.
 صعد شكري ليجلس بجوار زوجته خديجة، بدأ الأتوبيس يتحرك مع نظرات وكلمات الوداع بين الأسر المنقسمة، وشاورت ماريا وإيفا إلى الحاج حسن الديب والمهندس صالح نديم قائلات «مع السلامة يا جدو.. مع السلامة».
 أما شكري فقد انحنى على خديجة التي كانت تتجاهله من وقت المشادَّة بينهما، وقال:
 - إزيك يا خديجة.
 خديجة لم تلتفت وكأنها لا تسمعه، وكمل شكري:
 - إحنا هنفضل متخاصمين كده؟
 لم ترد خديجة وقامت لتطمئن على السيدات الكبار، وأخذت معها زجاجة المياه وأكواب بلاستيك لتوزيع المياه على أي شخص عطشان في الأتوبيس. نظر لها شكري في إعجاب، وهو يتذكر مواقفها الباسلة معه ومع غيره وانتظر عودتها وقال:
 - الحاج حسن قال لي: إنك جاتلك برقية من القوات المسلحة إن منير في عداد المفقودين، وصلتك امتى؟
 ردت خديجة بلامبالاة:
 - من أيام.
 - أنا آسف قوي يا خديجة، ماقلتليش ليه؟
 - ما حبيتش أقلقك، كان شكلك مشغول مع الحاج حسن.
 - أنا آسف يا خديجة..
 - آسف على إيه يا شكري ؟
 - آسف على سوء التفاهم اللي حصل بينا.
 - ده مكانش سوء تفاهم يا شكري، دي كانت حقيقة مشاعر كل واحد فينا، كنا مخبيينها سنين طويلة، وكان أوانها تطلع على السطح.
 - بصي يا خديجة أنا هوصلكم وأرجع تاني للحاج حسن؛ علشان نتعاون مع أهالي مقاومة السويس ونحاول نستعيد الأسْرى والمفقودين، ومش عايز أرجع وإحنا زعلانين من بعض.
 كان شكري يحاول استرضاء خديجة، لكنها كانت ثابتة على موقفها:
 - شكري، المحنة اللي إحنا فيها دي امتحان كويس قوي لينا، عشان نقيم حياتنا مع بعض، خلى الوقت هو اللي يحدد ويقرر مصيرنا، يا إما نكمل أو نفترق.
 في هذه الأثناء وقف الأتوبيس، وقام شكري يستطلع الأمر، كانت نقطة شرطة، والضابط يسأل السائق:
 - رايحين فين؟
 تدخل شكري وأخرج من جيبه كارنيه الهيئة، وقال للضابط:
 - عندنا أمر من الهيئة بتهجير السيدات، والأطفال لحين إخطار آخر.
 دخل الضابط النقطة ومعه كارنيه شكري، وأخذ رقم الأتوبيس، وسلم الكارنيه وقال:
 - اتفضلوا علشان خاطر شكري بيه.
 واصل الأتوبيس طريقه للقاهرة، وعدَّى الأتوبيس على كل نقاط النزول حسب خطة الحاج حسن، وأخيرًا اتجه الأتوبيس إلى الكوربة، ونزل شكري مع أسرته في اتجاه العمارة التي عاشت فيها خديجة وهي طفلة.
 كانت إيفا وماريا منبهرات بجو الكوربة، وبكثرة أعداد السيارات، ومترو مصر الجديدة، ونزلت خديجة من الأتوبيس، وسبقتهم إلى بوابة العمارة منادية على البواب:
 - يا عم محمود.. يا عم محمود.
 خرج شاب من حجرة البواب، وقال:
 - محمود البواب مات من ثلاث سنين، أنا ابنه صابر.
 أجابت خديجة بحزن:
 - الله يرحمك يا عم محمود، زعلتني قوي، أنت أكيد متعرفش أنا مين، أنا مدام خديجة أخت الأستاذ منير في الدور الأول.
 - أهلًا وسهلًا.. يا أهلًا وسهلًا، حمد الله على السلامة يا فندم، نوَّرتو، أنا أول مرة أشوف حضرتك بس أبويا الله يرحمه كان بيجيب سيرة حضرتك بكل خير.
 - طب والنبي يا صابر ساعد الأستاذ شكري في شيل الشنط.
 أسرع صابر بحماس يخرج الحقائب بهمة، وقال لشكري بمنتهى الود:
 - يا فندم سيبهم أنا هطلعهم.
 وترك شكري الحقائب لصابر، وهو معجب بانتماء صابر لخديجة، ونادت خديجة على البنات وكانت سعيدة لإعجابهن بجو الكوربة، وانبهارهن بزحمة الحياة فيها، مقارنة بالحياة الهادئة في الإسماعيلية.
 - إيفا.. ماريا تعالوا أفرجكم البيت بتاعي وأنا صغيرة.
 وبالرغم من أن شقة خديجة في الطابق الأول، إلا إنها أصرت أن تركب معهن الأسانسير ليعشن التجربة بالكامل، فتحت خديجة باب الشقة، كان مفروش على الأثاث أقمشة، غالبًا منير وضعها قبل سفره الجبهة.
 في هدوء رفعت خديجة الأقمشة ليظهر الأثاث، وتتذكر معه ذكريات مر عليها زمن، تذكرت اليوم الذي جاء فيه شكري مع والديه ليطلب يدها من جدتها جليلة...
 قاطعت إيفا ذكريات خديجة وطلبت منها رؤية حجرات النوم، وأمام حجرة نوم والدتها توقفت خديجة لحظة، حاولت التماسك، لم تدخل هذه الغرفة من سنوات طويلة، تحديدًا من يوم كتب الكتاب، فقد تم الزفاف في الإسماعيلية.
 كانت تتمنى أن تُزف من هنا، من هذه الحجرة، دخلت خديجة ببطء، لتجد السرير النحاس العالي بالناموسية كما هو، حتى الستائر، ومفرش السرير الكوريشيه صنع يد جدتها جليلة رحمها الله.
 ودخلت ماريا وراءهم وتساءلت:
 - إيه الريحة دي؟
 أجابت الأم:
 - دي ريحة مامتي الله يرحمها، لسّة ريحتها في الأوضة، من الواضح إن خالو منير مكانش بيهوي الأوضة دي كفاية.
 قالت ماريا:
 - بس دي ريحة جميلة يا ماما.
 ابتسمت خديجة لابنتها وقبلتها وقالت:
 - هي كده فعلًا، الله يرحم الجميع.
 في هذه الأثناء صعد صابر البواب حاملًا الحقائب، شكرته خديجة وفتحت حقيبتها لإعطائه (بقشيش) لكنه رفض بحياء وقال:
 - لا يا خديجة هانم ما ينفع والله، حمد الله على سلامتكم، وبالله عليك إذا احتاجتي أي حاجة نادي عليَّا بس.
 وصعد شكري ودخل من باب الشقة، وقال لصابر:
 - خديجة هانم والبنات أمانة يا صابر، أنا مسافر وسايبهم معاك.
 رد صابر في ولاء:
 - رقبتي يا بيه.. رقبتي.. ولا تعتِل هم.
 - ربنا يبارك فيك يا صابر.
 وبنشاط أخذت خديجة ورقة وقلمًا وبدأت في توزيع أسرتها على الغرف الأربعة، قالت:
 - حجرة الضيوف هتبقى لإيفا وماريا لأنها الأكبر، محتاجين يا شكري وإنت جاي المرة الجاية تجيب السرير أبو دورين والدولاب السوستة.
 وتدخلت ماريا في الحديث:
 - وكمان مسرح العرايس واللعب.
 وكملت إيفا:
 - والكتب يا بابا، وهو إحنا هنروح هنا مدرسة إيه؟
 نظر شكري لخديجة لأنه لا يعرف الإجابة، وردت خديجة في ثقة:
 - لا ما تقلقوش.. ممكن يا شكري يدخلوا السنة الجديدة في مدرسة ليسيه فرانسيه هنا جنبنا في شارع العروبة.
 قالت ماريا:
 - ودي هنروحها بالعجل؟
 ضحكت خديجة على سذاجة ابنتها:
 - لا يا حبيبتي، هنا كل حاجة مختلفة ، هنا فيه عربيات كتير، وأتوبيسات ومترو في الشارع، صعب قوي ركوب العجلة إلا في النادي.
 سألت إيفا:
 - أمال هنروح المدرسة إزاي؟
 - بالمترو.
 شعرت ماريا بالفرح وقالت: «هيه هيه»، وإيفا أيضًا شعرت بأنها انتقلت لحياة جديدة مختلفة وقالت: «دي الحياة هنا جميلة جدًّا».
 ابتسمت خديجة لسعادة بناتها وقالت:
 - يلَّا دخلوا شنطكم في حجرة الضيوف، علشان أخدكم تشوفوا المنطقة شوية بعد ما بابا يخلص مهمته، ويتابع وصول الناس.
 خديجة جعلت من حدث الهجرة تجربة ممتعة لبناتها، وشكري كان فخورًا بحسن إدارتها للأمور، والتفتت خديجة لشكري بعدما أدخلت البنات غرفتهن الجديدة وقالت:
 - ها محتاج مساعده في حاجة.. تحب أتصل معاك بأسر المهاجرين؟
 - لا يا خديجة متشكر.. محتاجك بس تكملي اللي كنتي بتعمليه، اكتبي إيه اللي هنحتاجه من فيللتنا بالإسماعيلية علشان أجيبه معايا إن شاء الله.
 وبسرعة قامت خديجة ودخلت كل غرفة لحصر كل النواقص، وكتبت كل حاجة وأثناء خروجها أكدت على شكري:
 - و النبي يا شكري ضروري جدًّا متنساش الصينية النحاس بتاعة جدتي.
 - حاضر يا خديجة.
 رد شكري عليها وهو مشغول بالاتصال بكل ركاب الأتوبيس الموجودين في القائمة التي تسلمها من الحاج حسن.
 لاحظت خديجة انشغال زوجها، فخرجت تستلف (تلقيمة شاي) من الجيران، وسمع شكري على (بَسْطة السلم) سلامات، وأحضان من جارتهم بعد غياب خديجة أكثر من عشر سنوات عن العمارة:
 - إزيك يا خديجة يا حبيبتي، عاش من شافك، لو احتجتوا أي حاجة يا روحي خبطي في أي وقت.. النهارده الغداء عندنا ما تكسفنيش والنبي.
 - ربنا يخليكي يا طنط شوشو، معلش أصل شكري عنده لسّه التزامات بيخلصها من البيت.
 - طيب يا حبيبتي، حمد الله على السلامة، وبوسيلي الكتاكيت لحد ما أشوفهم.
 ودخلت خديجة وهي سعيدة بحفاوة استقبال جارتها لها، وكانت تحمل(تلقيمة الشاي)، ودخلت المطبخ وجهزت الشاي على صينية وقدمته لشكري الذي كان يكمل مهمة الاتصال بأسر المهاجرين ليتأكد من وصولهم بالسلامة، لم تكن مهمة سهلة فحرارة التليفون كانت تأتي بصعوبة، وإذا توافرت الحرارة وحتى يجَمِّع الرقم المطلوب كان يحتاج معجزة أخرى!
 وضعت خديجة صينية الشاي أمام شكري، وفي لحظة ترك شكري التليفون وأمسك بيديها وقال:
 - أنا لو كنت عارف إنك هتبقي مبسوطة كده هنا كنت جيبتك هنا من زمان.
 نظرت خديجة لشكري وحاولت أن تتركه وتذهب، لكن شكري جذبها إليه مرة أخرى وطبع قُبلة على يديها وقال:
 - خديجة.. أنا آسف.
 لأول مرة يتنازل شكري عن كبريائه ويعتذر، لأول مرة يعترف بذنبه.
 نظرت خديجة لشكري والدموع في عينيها، وقالت:
 - طيب.
 لكن رغم ذلك أصرت على موقفها وتركته، ودخلت حجرة نوم والدتها، وهي تمسح دموعها في كبرياء.
 ودخل شكري وراءها وأغلق الباب وقال:
 - أنا مش عايز أمشي وإحنا زعلانين من بعض، بجد يا خديجة، إحنا ملناش غير بعض، كل حاجة بتنهار حوالينا، بلاش إحنا كمان أسرتنا تنهار.
 نظرت خديجة لشكري وهي تمسح بقايا دموعها:
 - عارف يا شكري أهو انهيار كل حاجة حوالينا ده أهم امتحان لعلاقتنا، يا تعدي العلاقة الصعوبات وننصهر وندوب في بعض أكثر، يا نبعد وعلاقتنا الهشة تنتهي.
 وحاول شكري التودد لخديجة، وسألها:
 - يعني إحنا كده متصالحين؟
 أجابت خديجة:
 - إحنا ما فيش بينا تواصل يا شكري، تعرف إيه عني وعن أحلامي، تعرف إيه عن اللي بيضايقني أو بيجرحني، تفتكر علاقتنا بتخَرَّج أحسن ما في كل منّا، وإذا لأ.. هنكمل إزاي؟
 استمع شكري لكلام زوجته بتركيز، لأول مرة يحترم عقلها، وأفكارها وقال:
 - إنت من إمتى بتفكري كده؟
 - من فترة، بس بعد الخناقة حاجات كتير فوقتني، وقررت إني مش هقدر آجي على نفسي أكتر من كده.
 وقامت خديجة من على سرير النحاس العالي وقالت:
 - إحنا لسه هيكون بينا كلام تاني كتير، يلا علشان نكمِل باقي التجهيزات، الوقت ضيق وإنت فاضلك ساعات وترجع تاني.
 وافقها شكري وقال:
 - عندك حق.. كتبتي لي لستة الطلبات اللي هاجيبها من الفيلا؟
 - أيوه يا شكري.. الحاجات الأساسية وهنا الحمد لله البيت مفروش، بس بعض المستلزمات الناقصة، شكري من فضلك ما تنساش تسيب لي فلوس علشان طلبات البيت.
 - أيوه صح.
 أخرج شكري من جيبه كل ما تبقى من راتبه، وأخذ عشرة جنيهات وترك الباقي لخديجة:
 - يكفوا دول؟
 - إن شاء الله.. يا حبيبي.
 ولاحظت بسرعة خديجة زلة لسانها، وعلى طول انتهز شكري الفرصة وقال:
 - أهو.. لسّه بتحبيني، بتقوليلي يا حبيبي.
 وضحك شكري في نشوة انتصار طفولي، وقالت خديجة بجدية:
 - بس السؤال إنت بقى بتحبني؟ عمرك ما نطقتها!
 - مش لازم أقولها، علشان أبقى حاسسها، ومش عايز أقولها بشكل روتيني.
 أجابت خديجة بحسم:
 - على العموم لمَّا ترجع هيكون كل واحد فينا راجع نفسه، ونقرر إذا كانت العلاقة دي بتضيف لكل واحد فينا ولا لأ، لازم نواجه نفسنا بصراحة.
 صمت شكري، وقرر يحترم رغبة خديجة وقال:
 - طيب تعالي نتفق على أسس نمشي عليها، ونتعاون في تحقيقها.
 - أنا موافقة.
 - ومنير ماتقلقيش عليه، أنا اتكلمت مع الحاج حسن من شوية، واتفقنا إني هاروح السويس علشان أباشر عملية تبادل الأسرى مع عناصر المقاومة 3 أيام في الأسبوع، إن شاء الله هاجيبه معايا المرة الجاية وأنا جاي.
 - أنا متشكره قوي يا شكري، وأنا هاروح اسأل على إجراءات النقل للمدارس الفرنساوي هنا، هعمل حصر بيها، وهكلمك في التليفون ونتفق على إيه الأحسن للبنات.
 - طيب وأنا كده أو كده كنت ناوي أسحب ورقهم من مدرسة الراهبات بعد موقف المدرسة من ماريا الأخير، وهبعتهولك بالبريد المستعجل.
 تساءلت خديجة:
 - إيه موقف المدرسة الأخير من ماريا؟
 - نسيت أحكي لك.. فاكرة الجواب اللي جات بيه إيفا عن طلب المقابلة من حوالي شهر، فاكرة يوم ما منير الله يمسيه بالخير جالنا؟
 يومها روحت قابلت سير كولينا، وقالت لي ماريا لازم تنزل السنة دي من أولى ابتدائي للحضانة لأن عندها مشاكل في التواصل.
 انزعجت خديجة وقالت:
 - ماريا!! دول أكيد مابيفهموش، وإنت قلت لهم إيه؟
 - أنا اتحمقت زيك كده برضه، وقلت لهم لازم نديها فرصة.
 قالت خديجة بانفعال:
 - فرصة في عينهم.. البنت حادة الذكاء.
 - ده بالنسبة لنا، بالنسبة ليهم هي عنيدة، وصعبة، وغير قابلة للتعلم.
 - يتنيلوا على عينهم والله، دي فُله، وبعدين يا شكري، طيب ممكن ده يأثر عليها في النقل؟
 - لا يأثر طبعًا، هيطلعولها الشهادة بإنها ساقطة السنة دي، وكده لازم نسجلها في الحضانة من تاني مش هتطلع سنه أولى، وكده هتبقى مع أولاد أقل منها في السن بسنة.
 وقالت خديجة بحماس:
 - ولا يهمك، أنا هدوّر على واسطة وبإذن الله هنلاقي، حبايبنا هنا كتير، وهاخد استثناء ليها إن شاء الله، وبناء عليه هنختار المدرسة للبنات.
 نظر شكري بإعجاب لحماس وعزيمة خديجة، وقال في باله «النكسة طلَّعت أجمل ما في خديجة، وأثمن ما فيها من طاقات، خديجة عندها حق مرة تانية أنا كنت في غفلة».
 تركته خديجة وذهبت لرؤية إيفا وماريا، فتحت باب الحجرة لتراهما غارقتين وسط مئات الصور الأبيض والأسود والتي كانت في درج المكتب.
 قالت خديجة بدهشة:
 - إيه ده.. جبتوا دول منين، ومين اللي هيلم كل الصور دي.
 قالت إيفا:
 - دي صور لاقيناها ليكي إنت وخالو وناس تانية مانعرفهاش.
 قالت ماريا وهي تشاهد ألبوم لونه أسود:
 - ماما بصي ده ألبوم صورك وإنتي عروسة، ماما إنتي كنتي حلوة قوي..
 Une Vraie princesse.. Très belle (مثل الأميرة.. جميلة جدًّا).
 ودخل شكري الحجرة على صوت ضحك البنات مع خديجة، وسأل وهو مبتسم:
 - بتضحكوا على إيه يا جماعة؟
 قالت إيفا:
 - بنضحك على الصور شكلكم كان قديم قوي.
 وماريا قالت:
 - ماما كانت حلوة قوي يا بابا.
 وقالت إيفا وهي تشاهد باقي الصور:
 - إيه ده، دي صورة لجدو عبدالله وتيتة هوَّا كمان.
 قال شكري:
 - صحيح يا جماعة تعالوا نروح نشوفهم ونسلم عليهم قبل ما أسافر بكرة الفجر.
 وسألته خديجة باهتمام:
 - إنت خلصت كل مكالمات أسر التهجير؟
 - أيوه يا حبيبتي.. كمان كلمت أمي، وصوتها فيه حاجة مش مظبوطة كده.
 قال شكري «حبيبتي» بشكل تلقائي وابتسم، ونظر لخديجة كأنه يسترضيها.
 وابتسمت خديجة بشكل متحفظ وقالت:
 - يلا يا بنات استعدوا علشان نطمئن على جدو وتيتة.
* * *
 وذهبت الأسرة لزيارة الجد والجدة، وكانت المفاجأة كبيرة على الست هوا برؤية شكري وأحفادها وخديجة.
 وكالعادة بكت من فرحتها، فقد كانت تراهم مرة واحدة في السنة، في الإجازة الصيفية، حضن شكري والدته، وتجمع حوله إخوته عبدالفتاح ونعيمة وسلما عليه بود وشوق.
 قالت الست هوا بعد الأحضان:
 - وحشتنا قوي يا شكري، وحشتنا يا ضنايا، من يوم ما محسن سافر ليبيا، وهنية الله يمسيها بالخير اتجوزت بقى البيت فاضي عليَّا.. جيتوا انتوا مليتوه بحسكم.
 وسمع شكري صوت (كُحة) قوية وكان مصدر الصوت حجرة النوم، وبعدها بصعوبة ظهر صوت ، كان صوت الحاج ينادي:
 - يا ولية... يا ولية... ده صوت شكري؟
 انزعج شكري جدًّا من حالة والده الصحية، وجرى عليه، وقال بانفعال:
 - إنت تعبان.. حاسس بإيه.. إنت تعبان من إمتى؟
 وابتسم الأب بضعف وقال:
 - أنا بخير يا واد يا شكري، أنا بس تعبان شوية، ماحدش بيموت ناقص عمر، دي أزمة ربو قديمة بتيجي لي من فترة للتانية.
 - بعد الشر عليك يا حاج.
 قال شكري بانزعاج، والتفت للست هوا، وقال لها بعتاب:
 - إزاي يا أمي ما حدش يبلغني إن بابا تعبان كده.
 تدخلت خديجة لتلطيف الأجواء وقالت:
 - ما كانش ينفع يتصلوا بينا، الفترة اللي فاتت الخطوط مكانتش مستقرة، واحنا كنا على طول في حالة استعداد للطوارئ.
 وكملت الست هوا وقالت:
 - يوه يا ابني والنبي عبدالفتاح طلبك كذا مرة، معرفناش نلاقيكم أبدًا.
 هدأ شكري وسأل والدته:
 - طيب هو فيه دكتور شاف بابا؟
 - لسّة يا بني.. ده هو بقاله يومين بس.
 وبالطبع خافت الست هوا أن تخبره بأنها كانت (ترقيه)، وكانت تصنع وصفة للكحة من وصفات تذكرة داوود وكان عبارة عن غلي لبان دكر بورق الجوافة.
 وبادرت خديجة وقالت:
 - أنا هاخده للدكتور بكرة، أنا عارفة دكتور كويس جدًّا في مستشفى هليوبوليس.
 قال شكري:
 - تقصدي الدكتور نهاد بسيوني؟
 - أيوه.. سافر إنت يا شكري بالسلامة، وأنا هتولى الأمر.
 وقال الحاج مداعبًا شكري:
 - وإنت مالك كده جاي سخنان علينا يا شكري أفندي، وداخل دخلة باردة زيك يا بارد.
 ودافعت خديجة عن زوجها:
 - ده خايف عليك يا بابا، وعلى فكره ده من حبه ليك يا حاج.
 ونظر الحاج للبنات بسعادة وقال:
 - أهلًا.. أهلًا بالأستاذة مريم (ماريا)، والأستاذة حواء (إيفا)، ده انتوا كبرتوا قوي.
 أشرق وجه الحاج عبدالله بعد استقباله البنات بالسلام الحار بعد الكلام السخيف عن الأطباء والمرض.
 وكمل الجد كلامه موجهه لخديجة:
 - انتوا بقى يا خديجة هتباتوا معانا.
 قالت خديجة في طاعة:
 - طيب يا بابا من بكره أنا والبنات هانيجي نبات معاكم، النهارده بس هانروح بيت الكوربة علشان أجهز لوازم سفر شكري.
 تساءلت الست هوا:
 - سفر إيه ده؟ هو انتوا مش جايين أجازة زي كل نوبة، وإيه موضوع الطوارئ اللي خديجة كانت بتقول عليه ده؟
 - أيوه يا ماما منا راجع تاني الإسماعيلية علشان عندنا طوارئ في الهيئة، همَّا طلبوا بس مؤقتا يهجروا الأسر، وإحنا لسَّة واصلين النهارده، وأنا مسافر تاني بكرة الفجر.
 - يا كبدي.. ساعة والغداء يبقى جاهز.
 - ساعة إيه وبتاع إيه، طلعي لنا يا ست الفطير المشلتت اللي جاي من البلد، وهاتي الجبنة القديمة من الزلعة والعسل عقبال ما الحمام بالفريك ومحشي الكرنب يخلصوا.
 وبدأ الحاج عبدالله يقوم من على السرير، وماريا وإيفا بيسندوه، وقال:
 - والله رؤيتكم دي يا خديجة يا بنتي بالدنيا، ده إحنا زارنا النبي.
 - الله يكرم أصلك يا حاج عبدالله.
 وانحنت خديجة تقبل يد الشيخ شكرًا لكرم ضيافته، وتقديرًا وعرفانًا لحنان الأب الذي طالما افتقدته.
* * *
 وفي فجر اليوم التالي ودع شكري خديجة ودخل وطبع قبلة على خد كل من إيفا وماريا البنات، ونظر في عيون خديجة وقال:
 - حقيقي إنت ست ماتتعوضيش، وأنا آسف على كل إساءة وجهتها ليكي، وعلى أي لحظة استخفيت فيها بقدراتك، كنت فاكر إن أنا أساس البيت، بس طلعت إنت صُلبه، أشوف وشك على خير.
 نظر لها بلهفة وقال:
 - ممكن أبوسك.
 ارتمت خديجة في حضنه لم تقاوم رقته التي طالما حلمت بها، مع طبعه الحاد الصلب وقالت عيونه الدامعة: «ربنا يلطف.. محمد رسول الله».
 ودعها شكري وكله ألم لفراق أسرته، الآن فقط أدرك مقدار حبه لخديجة وبناته، ووصلت سيارة الأجرة التي ستأخذه للسويس.
 وفي الطريق لاحظ شكري أن السائق يتجه لميدان روكسي وليس لطريق السويس، فسأل بفضول:
 - إحنا ليه مش طالعين على الصحراوي يا أسطى؟
 - معلش يا بيه، هناخد شوية شباب معانا، بالصلاة على النبي دول تبع كابتن غزالي والمعلم زرّو.
 انتبه شكري وسأل السواق:
 - يعني بيساعدوا في المقاومة؟
 - دول ربنا يحميهم، من الفدائيين اللي بيعدوا القناة علشان يجيبوا العساكر المصريين.
 - ومادام همَّا فدائيين كده، ليه ماسلموش نفسهم للتجنيد؟
 - علشان هم معفيين أصلًا من التجنيد، يا ولد على بنات، يا وحيد أمه، يا بيعول أسرته، كده يا بيه يعني...
 توقفت السيارة أمام منزل في منشية البكري، وضغط السائق على آلة تنبيه السيارة أكثر من مرة، وبسرعة خرج من بوابة العمارة شباب في العشرينيات، كلهم حيوية وحماس وخفة ظل، وضعوا مِخَلهم في شنطة السيارة، والمِخْلَة الأخيرة تعاونوا في ربطها فوق الشبكة، ركبوا السيارة ونظروا لشكري بعيون لامعة بها نور وحرية وانطلاق لم يرها شكري في أحد من سنوات، حينها أدرك أن الزمن أخذ الكثير من عمره، وأنه أصبح عجوزًا أمام هؤلاء الشباب.
 وبادر أحدهم وقال بصوت مِقدام:
 - سلام عليكم.
 رد شكري بابتسامة:
 - وعليكم السلام ورحمة الله وبركاته.
 وقال شخص آخر من بينهم:
 - يلا يا أسطى حمادة اطلع على بركة الله.
 وعقب أسطى حمادة:
 - أقف عند عربية الفول ناخدلنا كام شَقة فول زي النوبه اللي فاتت ولا إيه.. هنقضيها على الناشف كده؟
 وفورا أخرج شكري كيس (قراقيش) بالعجوة من مؤن الست هوا، ومد يده بالكيس للسائق وقال:
 - اتفضل يا أسطى.. اتفضلوا يا جماعة.
 ودار الكيس على الجميع، وكان صوت (خرفشة) الكيس تدل على تهافت الأيادي عليه؛ لأنها كانت لذيذة وبالسمنة البلدي.
 وقال السائق:
 - كتر خيرك يابيه، بس دول وحوش، هياكلونا إذا ماسدناش جوعهم كل واحد برغفين فول، صدقني يا بيه لسّه السكة طويلة.
 ومع بداية شروق الشمس بدأت حركة قليلة تدب في الشوارع، توقف السائق أمام عربة فول بجوار شريط مترو روكسي، ونزل حمادة السائق ودخل وسط الزحام ومد يده بالمال ونادى:
 - يا أبو حسام.. يا أبو حسام.
 - صباح الفل أوامرك.. إوعى يا عم منك ليه لحمادة.
 - طلب كل مرة يا باشا ؟
 - لأ معانا زبون جديد لكن كُبارة رايح برضه لكابتن غزالي، اتوصى بيه يا أبو حسام.
 - من عنيا.
 رد أبو حسام، أثناء عمله ساندويتشات الفول بسرعة وحرفية عالية، وفورًا جهز 20 (شقة) فول ولفهم في ورق جرائد، وقال:
 - 20 فول ديناميت يا حمادة، ومعاهم 3 علب ليمون مِعَصْفر، وخد من الواد زيزو 5 سكلانس من عندي أنا، ده اختراع جديد من تأليفي حلاوة على مربى بالقشطة، خصوصي والله لأجدع رجاله .
 - تُشكَر يا أبو حسام، يدوم عزَّك.
 - أمانه تِسَلم لنا على كابتن غزالي والمعلم زرُّو، وباقي الجماعة في السويس، ربنا معاكم.
 ودخل حمادة السيارة بالساندويتشات وقال:
 - قسِّم انت بقى يا علي، توكلنا على الله، إنت اتعرَّفت يا بيه على الشباب؟
 - أيوه طبعًا وانت بتجيب الفول، إتشرفت بعلي، ومحمود، ومحمد.
 قال محمد:
 - ده شرف لينا إحنا يا عمو والله.
 وابتسم ومد يده بساندويتش لشكري، ومعه علبة ليمون معصفر، ونظر شكري لعلي وقال له:
 - معاك واحد فول لحماده هنا معايا يا عليوه.
 وأمسك شكري الساندويتش لحمادة، الذي بدأ في أكله بمجرد طلوعه على أول طريق السويس الصحراوي.
 وكان تأثير أكلة الفول الثقيلة كبير على اثنين من الشباب، وفورًا راحوا في نوم عميق، أما علي بدأ يحكي مع شكري .
 سأل شكري علي:
 - تعرف الكابتن غزالي مخطط امتى الطلعة الجاية للبر الثاني؟
 رد علي:
 - أعتقد بكرة الفجر، المعلم زرّو كلمنا إمبارح وطلب إننا نيجي تاني السويس بعد ما وصلنا العساكر الأسرى النوبة اللي فاتت، هو حضرتك ليك حد بتدورعليه؟
 رد شكري:
 - أيوه أنا شخصيًّا ليا، وكمان أنا مكلف أدور على أولاد العاملين في هيئة قناة السويس من مدينة الإسماعيلية.
 - حضرتك معاك كشف بأسمائهم؟
 - أيوه.
 أخرج شكري الكشف من جيبه وسلمه لعلي، وقرأ علي الأسماء بتمعن وقال:
 - أيوه.. أيوه، في ثلاثة أسماء كانوا ضمن الأسرى مقدرناش ننقلهم معانا في المركب، ربنا يسهل إن شاء الله ويصمدوا هناك للنقلة الجاية.
 وقال شكري بلهفة:
 - صحيح.. من ضمنهم منير القلعاوي؟
 ورد علي:
 - لأ يا عمو، بس من ضمنهم أحمد بدرالدين، كمال حمدي سري، وممدوح حسن الديب.
 حزن شكري، كان يتمنى أن يجد منير من ضمنهم، لكنه فرح كثيرًا عندما علم أن ممدوح ابن الحاج حسن قد يعود مرة أخرى، وقال لعلي بلهفة:
 - ممدوح ده بالذات خلي بالك منه يا علي والنبي.
 صمت شكري قليلًا وقال:
 - ينفع أطلع معاكم في عملية التبادل؟
 ونظر علي لشكري وقال:
 - حضرتك لازم تسأل كابتن غزالي نفسه في حاجة زي دي.
 ساد الهدوء في السيارة، راحوا جميعًا في نوم عميق حتى وصولهم السويس، وصحي شكري على صوت حمادة السائق يقول:
 - أهلًا أهلًا يا كابتن، احنا هنركن أهو، جايين الأتيليه على طول.
 انتبه شكري لكلام حمادة، وقام والتفت ليجد الشباب بدأوا في الصحيان من النوم، كانت الساعة حوالي 2 الظهر، كانوا في شارع ضيق به مساكن المحافظة، وكانت كل العمارات مهجورة باستثناء عدد قليل من الشقق، سكنها عناصر المقاومة من أهل السويس، وركن حمادة السيارة، ونزل شكري والشباب.
 ومشى شكري وراء الشباب وقال علي لشكري:
 - هو حضرتك هتبات فين؟
 ورد شكري وهو يسوي شعره بيده:
 - مش عارف، أنا لازم أروح لكابتن غزالي الأول، أعرفه نفسي وأقوله أنا جاي من طرف مين؟
 واتجه شكري مع الشباب في اتجاه الأتيليه، وكان عبارة عن محل خطاط، كان يقف أمامه الكثير من الناس يدور بينهم أحاديث ومناقشات أغلبها في السياسة، ومن بينهم خرج رجل ضئيل الحجم، وقال بعصبية وبجرأة:
 - يا جماعة اتفضلوا جوه علشان نوضب الذخيرة بتاعة دورية الليلة دي.
 جرى الشباب الثلاثة على كابتن غزالي بطاعة:
 - كابتن غزالي.. كابتن غزالي .
 وسلم عليهم كابتن غزالي وقال:
 - أهلًا بشباب المصارعة الوحوش.
 وهنا قال حمادة لشكري:
 - أصل العيال دي كان الكابتن بيدربهم مصارعة في فريق نادي السويس، ولمَّا أهاليهم اتهجروا بقوا بين السويس والقاهرة، أصلهم روحهم فيه، كل الناس الصراحة.
 - وإنت كمان من السويس؟
 - لا أنا من بورسعيد، بس حلقة الوصل بين السويس، والقاهرة، وبورسعيد، أنا فديك الساعة لما أساعد في المقاومة.
 رد حمادة على السؤال، وكمل كلامه عن كابتن غزالي بإعجاب:
 - ده مرة يا شكري بيه، هاجم المحافظ لأنه وعد الشباب بشقق وغشت المحافظة في القرعة، الكل بيعملوا له حساب تعالى لمّا أعرفك عليه، كابتن غزالي.. كابتن غزالي.. الأستاذ شكري.
 عرف حمادة شكري لكابتن غزالي، وسلم عليه بقبضة قوية، ودخل في الموضوع فورًا:
 - الحاج حسن الديب حبيبنا، كفاية موقفه الشهم مع المهندس صالح نديم، العملية هتتم النهارده قبل المغرب إن شاء الله، يوصل المركب على بداية الضلمة ويتم التبادل، وإن شاء الله يرجعولنا كلهم بألف سلامة. «يا زرُّو.. يا معلم زرُّو»..
 خرج المعلم زرُّو، المنجد الإفرنجي حاملًا وسادات كان يقوم بتنجيدها لوردية البيات في الأتيليه.
 - خد الأستاذ شكري يغسل وشه، ويشرب كوباية شاي لحد ما حماده يخلص معايا، وإنت يا حمادة تعالى معايا علشان نروح نستلم لبس البدو.
 كان الكابتن غزالي يملك كاريزما فريدة، تجعل كل الناس يطيعونه، خاصة أن هدفهم كان واحدًا، وهو إنقاذ الجنود المصريين والاستعداد لحرب الاستنزاف.
 وانتظر شكري على باب دكان المعلم زرُّو، حتى ظهر كابتن غزالي من بعيد بصحبة حمادة وقال:
 - يلا يا جماعة كله يجمع في الأتيليه.
 وتجمع كل الحاضرين بسرعة، وحمس كابتن غزالي الشباب وهو يخطب بصوت جَهْوَرِيّ:
 - النهارده كلنا هننوي الشهادة محدش عارف أجله إمتى، إحنا رجاله نفدي وطننا، ونخدمه لآخر عمرنا، ماحدش بيموت ناقص عمر. صحيح المجموعة اللي فاتت راحت ومرجعتش، بس ده مش هيخلينا نتخاذل عن مهمتنا في إنقاذ ولادنا على الجبهة، كلنا إيد وحدة.
 مد الكابتن غزالي يده وفي تسابق وضع كل الحاضرين أيديهم فوقها ومعهم شكري وهتف كابتن غزالي في عزة بصوت حماسي قوي:
 - تحيا مصر.
 رد الحضور بهتاف حماسي:
 - تحيا مصر.
 و كرر غزالي:
 - أموت أموت وتحيا بلادي.
 وتردد الجماهير خلفه:
 - أموت أموت وتحيا بلادي.
 وقال الغزالي:
 - الفاتحة على روح الشهداء.
 وقرأ الجميع الفاتحة في خشوع، وكمل كابتن غزالي وقال:
 - المجموعة اللي الطالعة النهادره تجهز لِبس البدو جوه في الأتيليه، والباقي ييجي معايا على قهوة خرستو اليوناني اللي على شط القناة في بورتوفيق؛ علشان نحمل البطيخ على المركب.
 تأثر شكري من الروح الوطنية لكل الموجودين، وجرى على الكابتن وقال:
 - يا كابتن.. أنا عايز أروح معاهم في العملية، محمود قال لي أن من ضمن الجنود الموجودين من الإسبوع اللي فات ممدوح الديب ابن الحاج حسن، أنا عايز أبقى موجود.
 رد كابتن غزالي:
 - يا أستاذ شكري لازم نسيب مكان علشان ننقل أكبر عدد ممكن من الأسرى والمصابين.
 صمت كابتن غزالي قليلًا وقال بصوت عالٍ:
 - يا جماعة في أقفاص مانجا في السوق؟
 في حركة سريعة ذهب أحد المساعدين في العملية لمورد الفاكهة وسأله وعاد سريعًا لكابتن غزالي:
 - بيقولك يا كابتن عنده 7 أقفاص بس.
 - وعنده أقفاص إيه تاني؟
 سأل كابتن غزالي وقبل أن يكَمل كلامه جرى أحد المعاونين وقال:
 - عنده عشرة أقفاص خوخ.
 قال كابتن غزالي:
 - تمام.. عايز مجموعة هنا تجهز مركب تاني هيطلع فيه الأستاذ شكري، وعلي وهنجرب نبدل المصابين بأقفاص المانجا والخوخ، نجرب كده، يلا يا جماعة بسرعة، مجموعة تلاتة تروح بسرعة تجيب أقفاص الفاكهة، وتجيب حساب مورد الفاكهة.
 وأخرج شكري من جيبه عشرة جنيهات هي كل ما يملك، وقال لكابتن غزالي:
 - ده كل اللي معايا يا كابتن.
 وفورًا رد كابتن غزالي:
 - دخل فلوسك يا شكري بيه، الحاج حسن الديب والمهندس صالح نديم همّ اللي بيمولوا عمليات التبادل، وعلى فكرة مورد الفاكهة إسماعيلاوي، أمال إنت فاكر المانجا جاية منين؟ يلا يا شكري بيه علشان تلبس بدوي.. مفيش وقت.
 جهزت المراكب، وتم تحميلها بالفاكهة، وبعد أداء صلاة المغرب جماعة، نطق الفدائيون الشهادة وتوكلوا على الله، وبدأوا في التجديف للبر الثاني، وجرت العادة أن يتحرك مجموعة من الفدائيين، وينتظر الباقون في الأتيليه، حتي يعود المركب مرة أخرى، حتى لا يلفتوا الأنظار.
 ظل شكري يردد في سره سورة الإخلاص والمعوذتين، ومع تحرك المركب سأل علي:
 - وبعدين هيحصل إيه دلوقتي.
 رد علي أثناء تجديفه بقوة:
 - لمَّا نوصل هنقابل واحد بدوي من عرب سيناء اسمه صالح أبوالشيخ هو على صلة باليهود الإسرائيليين، هو اللي بيظبط عملية التبادل كلها، بنمشي وراه وكأننا بدو جايين نجيب الفاكهة ونوصلها للمعسكر، وفي المقابل بناخد أسرى من جنودنا، خصوصًا المصابين نوع من المهانة لينا يعني.
 بعد حوالي ساعة من التجديف بدأت تظهر أنوار معسكر الإسرائيليين، وأصواتهم أصبحت مسموعة، والقارب الأول اقترب من الوصول لأن محمد ومحمود كانا يتبادلان التجديف؛ لذلك سأل شكري علي وقال:
 - مش عايزني أجدف معاك؟
 - لأ.. كابتن غزالي أمر إن حضرتك ماتجدفش.
 وتابع شكري بعينيه الشيخ صالح أبو الشيخ، وهو يتحدث مع محمد ومحمود، وبداية الاستعداد لنقل البطيخ.
 وسمع شكري وعلي كلام صالح أبو شيخ لحراس المعسكر وهو يقول:
 - أنا النهارده والله جايب لكم هدية، سيادة الجنرال قال لي أنه زهق من البطيخ، أنا بقى معايا النهارده حمولتين.
 ببرود طلب منه العساكر الإسرائيليون الانتظار حتى يصل الجنرال، وفي هذه الأثناء وصل مركب شكري وعلي، وظهر الجنرال، وسلم على صالح أبوالشيخ وقال له بلغة عربية سليمة:
 - جايب إيه معاك؟
 وفورًا ظهرت مهارات صالح أبو الشيخ في التفاوض:
 - لا المرة دي غير أي مرة، جايب لك بطيخ وخوخ ومانجا إسماعيلاوي.
 ورد الجنرال:
 - أنا بسمع إنها حلوه قوي مانجا الإسماعيلية، خلاص كلها كام يوم ونبقى نزرعها إحنا لمَّا ندخل على مدن القناة.
 شكري شعر بالغضب والغيظ من ردود الجنرال، لكن حاول أن يتمالك نفسه، وانتهز البدوي الفرصة، وقال:
 - طيب نجيبها بقى، يلا ياولاد شيلوا الأقفاص والبطيخ على هنا.
 وهمس علي لشكري:
 - يلا خد قفص على كتفك وتعالى ورايا.
 وفعلًا حمل شكري قفص مانجا، ودخل المعسكر، وبعد ساعة من نقل الفاكهة، قال علي لشكري:
 - بس كده خلاص خلينا قاعدين في القارب، شوية كده وهاييجي الشيخ صالح أبوالشيخ بالأسرى اللي هيفرجوا عنهم.
 انتظر الفدائيون في المراكب وهم في حالة ترقب، كل لحظة تمر عليهم كأنها عام، وفجأة ظهر الشيخ صالح أبو الشيخ بصحبة عشرة من الأسرى.
 وقال علي لشكري بنبرة هامسة:
 - الله أكبر، ده معاه المرة دي عشرة من الجنود المصريين، أول مرة ده يحصل.
 ابتسم شكري ولمعت عيناه، لكن بدأ يفكر كيف ستتحمل المراكب كل هذا العدد، حمولة كل مركب خمسة أفراد فقط، غير اثنين للتجديف، وهذا يعني المركب لن تحمل سوى ثلاثة أسرى، ومستحيل أن يتركوا مجموعة منهم، قد يتعرضون للقتل، ووصل الشيخ صالح أبو الشيخ وقال:
 - موضوع المانجا ده سره باتع، يلا يا جماعة اركبوا بسرعة.
 وقال شكري بعدما توصل لحل في دماغه:
 - المركب دي حمولتها خمس أفراد بس، لكن ممكن نركب سبعة في كل مركب بإذن الله؛ ولمَّا نوصل نصف القناة هنضطر نخِف المركب لو قابلتنا مشاكل، توكلنا على الله.
 - توصلوا بالسلامة، يلا بسرعة قبل ما يجد جديد، سلام عليكم.
 ودعهم الشيخ صالح، وبدأت القوارب تتحرك ببطء وتبتعد عن شاطئ الضفة المحتلة، ونزل الفدائيون إلى المياه ودفعوا القوارب بكل قوتهم، ثم صعدوا عليها وجدفوا بقوة.
 هذه المرة بدأ شكري يجدف مع علي، وتطوع الأسرى – غير المصابين- بالتجديف بأيديهم لتسريع الحركة، وبعد أن تحركوا قليلًا سأل شكري:
 - يا جماعة فيه بينكم ممدوح الديب؟ ممدوح حسن الديب ؟
 رد أحدهم وكان مصابًا في كتفه وقال:
 - أيوه أنا أهو.
 وقال شكري وهو سعيد برؤيته:
 - والدك الحاج حسن الديب بيسلم عليك.
 وكمل التجديف بعزم لا مثيل له، شعر أنه شارك في عمل بطولي.
 وقال علي:
 - الحمد لله.
 وردد الأسرى بامتنان لشكري وعلي:
 - كتر ألف خيركم يا جماعة.
 وفي نصف القناة بدأ شكري يلاحظ أن المياه بدأت تتسرب بداخل القارب، فقال بحسم: - يا جماعة كده المركب ها يغرق؛ لازم حد ينزل الميه يكمل عوم معايا للبر. مين بيقدر يعوم كويس؟
 تطوع أحد الأسرى وقال:
 - أنا صاعقة أصلًا، ماعنديش مشكلة.
 - هايل اسمك إيه ؟
 - حنا
 وكمل شكري:
 - ومين يقدر يجدف مع علي؟
 رد شخص آخر قال:
 - أنا المجند مجاهد من دمياط.
 - طب يا مجاهد تعالى مكاني، وانزل يا حنا معايا الميه بالراحة من غير صوت، أما الباقي عليهم إنهم يفضوا قاع القارب من الميه.
 ونزل شكري المياه ومعه حنا مجند الصاعقة، وقال شكري لعلي:
 - انطلقوا أنتوا يا علي، نشوفكم عند كابتن غزالي إن شاء الله.
 وبدأ شكري يسبح بقوة بصحبة حنا، وبعد حوالي ساعة ونصف من السباحة المتواصلة وصلا لثلثي القناة، وبدأ شكري يلاحظ أن حنا بدأ يتعب ويأخذ نفسه بصعوبة فقال له:
 - يلا يا بطل هانت، ما تستسلمش.
 نظر شكري لبر القناة، ليجد أن القوارب قد وصلت، والجنود بدءوا في النزول، ورأى الكابتن غزالي يستقل أحد القوارب بصحبة أحد المساعدين، للالتحاق بشكري وحنا، وقال شكري بحماس:
 - هانت هانت يا حنا يا بطل جايين ياخدونا.
 لكن حنا كان قد بدأ يفقد الوعي من الإجهاد، وبدأ شكري يسحبه، عائمًا على ظهره لمدة ساعة إلا ربع تقريبًا حتى وصل إليهم قارب كابتن غزالي، وسمع شكري صوت كابتن غزالي بصوته الجَهْوَرِيّ:
 - يلا يا أبطال، أهم دول الأبطال، هوب.. هوب.. هوب.. شد.. شد يا شكري، براوة عليك يلا يا مجند أحسنت.
 استمر كابتن غزالي في محاولاته لبث الحماس لهما حتى مد يده، وقال كابتن غزالي بعزم:
 - أهوه وصلنا، أهو شد، شد.
 وانتشل المعاون وكابتن غزالي «حنا»، وقاموا بلفه في بطانية، وجذب غزالي «شكري» بنفسه، وقال له:
 - إنت بطل، والله بطل، ربنا يحرسك.
 وحضنه ليحميه من البرد لأنهم كانوا يحملون معهم بطانية واحدة فقط، وفي خلال نصف ساعة كانوا على البر، وبدأ شكري يرتعش من البرد، وعلى الشط استقبله المعلم زرّو وقام بلفه في بطانية بسرعة، وقال كابتن غزالي:
 - خدوه بسرعة يغيرهدومه.
 كانت حالة شكري سيئة لم يستطع المشي، قاموا بسنده حتى دكان المعلم زرّو، لكنه أصيب بالإغماء بمجرد وصوله، قاموا بتبديل ملابسه سريعًا وتدفئته، لكن بلا جدوي، حالته الصحية ساءت وارتفعت درجة حرارته بشكل يثير القلق.
 لذلك قرر كابتن غزالي أن يصطحب شكري إلى منزله بالكوربة، ونادى على حمادة السائق:
 - حمامة يا حمادة وصلنا القاهرة للعنوان اللي أخدت منه الأستاذ شكري.
* * *
 بعد أربعة أيام فتح شكري عيونه ليجد نفسه في سرير والدة خديجة، وهي نائمة بجواره على الكرسي وأمامها الكمادات، حاول أن يركز ليتذكر ماذا حدث، ونظر لخديجة بحب شديد وامتنان لوقوفها معه في اللحظات الصعبة.
 وقال في وهن:
 - خديجة؟ مين اللي جابني البيت؟
 قامت خديجة في فرحة وطبعت قبلة حانية على يد زوجها وقالت:
 - حمد الله على السلامة يا بطل.
 وبدأ شكري يكح بشدة، كان مصابًا بإعياء والتهاب رئوي حاد.
 - الكابتن غزالي وصلَك لغاية هنا، وبابا حسن الديب بييجي يطمن عليك كل يوم، كتر خيره، ما هو كمان نقل جنبنا هنا في روكسي، وتخيل والله بابا حسن خلص لنا كل ورق نقل المدرسة، وجاب لنا كل احتياجاتنا من الفيلا، أما بقى مورد الفاكهة جاب لنا أربعة أقفاص مانجا إسماعيلاوي هدية.
 نظرت خديجة لزوجها بفخر وقالت:
 - أنا بجد فخورة بيك يا شكري.
 - قال شكري بحزن:
 - أنا آسف يا خديجة ما عرفتش ألاقي منير.
 - منير؟
 علقت خديجة وقالت بابتسامة عريضة:
 - عندي أخبار حلوة، منير يا سيدي مشي من سيناء للأردن، وكان بيحاول يتصل بينا بقى له فترة، ولمَّا بابا حسن كان بيجيب مستلزماتنا من الفيلا في الإسماعيلية رن التليفون، ورد بابا حسن وعرف أنه منير، وقال له يتكلم هنا. من ساعتها وأنا بقول إني حاسة إن بابا حسن ده عَوَض عن أبويا اللي تخلى عننا وإحنا صغيرين.
 وقام شكري وقال بفرحة وبلمعة حب في عينيه:
 - بتتكلمي جد يا خديجة، منير كويس؟
 - أيوه يا سيدي، كلمني إمبارح بعد محاولات عسيرة مع حرارة التليفون، صوته كويس الحمد لله، تم إسعافه هناك في الأردن، تخيل سبحان الله اتعرف على واحدة هناك ممرضة في المستشفى اللي كان فيها معجب بيها قوي.
 - بتكلمي جد؟ طب هو ها يسلم نفسه؟
 - إن شاء الله يرجع في خلال أسبوع، هياخد أجازة أسبوع كمان، وبعدين يرجع الجيش من تاني.
 قال شكري:
 - مبسوطة يا خديجة؟
 ابتسمت خديجة وقالت:
 - الحمد لله والله يا شكري، أشوفه بس، وأملي عينيا منه.
 قال شكري مداعبًا خديجة:
 - يعني إنت كده رجعلك أخوكي، وأبوكي؟
 - وجوزي حبيبي كمان، ربنا يخليه ليا.
 جذبها شكري إليه، وهو يغازلها بلطف وقال:
 - همّ البنات فين؟!
 وردت خديجة في هيام:
 - عند الست هوَّا من ساعة ما انت جيت عشان اتفرغ لك.
 أخدها شكري في أحضانه، وأعطاها قبلات حارة بها مغامرة، وإثارة، وأيضًا فرحة النجاح في أول مهمة فدائية يقوم بها.
الفصل الرابع
  أصـــبــــح المــــوقــــــف أكثـــــر صــعـــوبـــــة علــــى مـــاريـــا...  
 سارت ماريا في اتجاه بوابة المدرسة بتحفظ، وخديجة وشكري سبقاها بخطوات، نظرت خديجة خلفها ولاحظت تردد ابنتها في دخول المدرسة.
 - استنى يا شكري.
 نادت خديجة على شكري لكنه لم يسمعها؛ فقد كان منشغلًا بمتابعة أولياء الأمور ليستشف طبيعة مستواهم الاجتماعي.
 أدركت خديجة أن شكري لم يلحظ حالة ماريا، وقفت قليلًا حتى اقتربت منها ماريا، ومدت يديها لها وقالت:
 - يلَّا يا ماريا ندخل المدرسة الجديدة، إنت عارفة أنا كمان هاشتغل في المدرسة دي علشان أكون معاكي إنت وإيفا.
 خديجة لم تجد أي استجابة من ماريا، ثم سارت معها إلى داخل المدرسة، واستوقفتها ونزلت لمستوى طولها، وقالت بحنان في محاولة لتشجيع ابنتها الصغيرة:
 - ماريا مالك؟ فيه إيه؟
 ردت ماريا:
 - ماما أنا خايفة، خايفة ماعرفش حاجة في المدرسة زي قبل كده، خايفة حد من المدرسين يزعق لي، أو أني ما افهمش ويودوني لسير كولينا، خايفة يكون فيه سير كولينا تانية هنا.
 استمعت خديجة لابنتها، وقالت وهي تهزها بحماس:
 - ماريا مافيش هنا سير كولينا خلاص، ما تخافيش، أنا هابقى دايمًا موجودة بتابع كل حاجة. ماريا، دي مدرسة جديدة، يعني بداية جديدة، وأصحاب جداد.. بصي إنت كبرت إزاي بقيتي في سنه تانية.
 - ماما، بس سير كولينا قالت آخر مرة إني لازم أنزل الحضانة تاني لأني مش شاطرة زي البنات التانية.
 كررت خديجة بنبرة تأكيد:
 - ماريا، انسي سير كولينا، سير كولينا في الإسماعيلية، وإحنا دلوقتي في القاهرة. وبعدين المدرسة اللي كنتي فيها كانت بنات، بس دلوقتي هتلاقي بنات وولاد معاكي في الفصل، وعارفة كمان ما فيش راهبات.
 نظرت ماريا لأمها في قلق، وشدت خديجة يدها بحماس:
 - يلَّا علشان نشوف الفصل، ونلحق بابا اللي مستني آخر الحوش ده.
 شكري، شكري استنى.
 وأخيرًا لحقت خديجة بشكري الذي كان قد استعلم عن مكان فصل ثانية أول، واتجهوا للفصل، وخَبَط شكري على الباب ثم فتحه، الأولاد كانوا جالسين في صفوف، كل اثنين على مائدة، نظرت المُدرسة لهم، واقتربت من باب الفصل، وهي تقول:
 - أهلًا.. إنت ماريا؟
 ونظرت المُدرسة إلى الأم والأب وقالت:
 - صباح الخير، أنا مدام جاكلين، اتفضلوا إنتوا، وأنا ها قعد ماريا في مكانها، الحصة بدأت خلاص، يلَّا يا ماريا.
 ترك شكري وخديجة ماريا، وفي الخارج قالت خديجة لشكري:
 - عارف يا شكري، أنا مش متطمنة، ماريا خايفة قوي، ورد فعلها مش مشجع، تفتكر نقول للمدرسة على حساسيتها، ومشاكلها في الدراسة.
 - لا يا خديجة، ليه ندي عنها صورة مش مضبوطة من الأول كده، تخلي المدرسة تحكم عليها بشكل سلبي من أول السنة كده، إحنا هنساندها ونساعدها في البيت، وإنت هتبقى معاها في المدرسة، وواحدة واحدة نشوف هنمشي في أي اتجاه.
 - أصل أنا قلقانة عليها جدًّا، علشان تسليم ورقها في المنطقة التعليمية في مصر الجديدة أخد شهر، وده يأخرها زيادة عن باقي الفصل. إيفا أنا مش قلقانة عليها هتعافر، وتتصرف، وتمشي بنجاح إن شاء الله، هي ماريا اللي واجعة قلبي دايمًا.
 - سيبيها على الله يا خديجة، ربنا يسهل.
 تبادلا الحديث حتى باب المدرسة، وهنا قالت خديجة:
 - هادخل أنا بقى، عندي تدريس في الحصة التالتة، أشوفك في البيت، إنت رايح الهيئة؟!
 - لأ، أنا أخدت أجازة النهاردة، عايز أخلص ترجمة كام مقال هيجيبولنا مبلغ كويس، واحتمال إذا الوقت سمح؛ أعدِّي على الحاج والحاجة شوية كده. بقولك إيه، ما تيجي أعدي عليكم بعد المدرسة؛ وناخد البنات ونتغدى معاهم؟
 - مفيش مانع خالص، ده أنا حتى لسّه ما طبختش الغدا، بصراحة ما لحقتش، وكنت ناوية أجيب سمك مشوي وإحنا راجعين.
 - لا.. لا، سمك إيه يا شيخة، أنا هاكلم ماما من عند الخردواتي اللي على الناصية، وأقول لها: إننا هنتغدى معاهم، هينبسطوا قوي بزيارتنا، بس يارب نمرتها تجمع بسهولة.
 رن جرس الحصة الأولى، وقالت خديجة في عجلة:
 - شكري أنا لازم أدخل أحضر للحصة الجاية، نتقابل عند البوابة، سعيدة.
* * *
 في هذه الأثناء كانت ماريا قد جلست في مكانها، وبعد ما رن جرس الحصة الأولى قالت المدرسة:
 - هنكمل قراءة الفصل الأول في الحصة التانية، يلَّا اللي عايز يدخل الحمام أو يشرب ميه عندنا فسحة دقيقتين بين الحصص.
 وبسرعة دبت حركة صاخبة في الفصل، بدأ الأولاد يتجهون لخارج الفصل، منهم من يشرب من زجاجة المياه الخاصة به، ومنهم الذي يتحدث مع زميله، ومن يداعب زميله برمي قطرات المياه على وجهه. وماريا ظلت في مكانها تراقبهم، وتراقب طبيعة الجو العام حولها، وهذه كانت عادتها عندما تدخل أي مكان جديد وغريب عليها، كانت تشعر بذبذبات في الجو على بشرتها، ومنها تعرف هل هذا المكان يناسبها أم لا..
 أخذت ماريا وقتها في مرحلة الاستشعار تلك، كانت تشعر بأنها تضع سدادات في أذنيها، أو تستمع للأصوات من تحت المياه، صحيح غير واضحة لكنها كانت تعطيها انطباعات عن درجة حدتها، وحدة الشخص الصادرة منه.
 ثم تابعت ماريا إحساسها بالضوء في المكان سواء المنبعث من النوافذ أو الخارج من عيون الأولاد حولها، وقالت لنفسها كعادتها في تقييم للموقف:
 «هنا فيه نور أكتر من الفصل القديم، حتى المُدرسة شكلها مبسوطة أكتر من المدرسين في مدرستي القديمة، لكن إيه كل الصبيان دول، حركتهم كتيرة قوي، الفصل ما فيهوش بنات خالص ولا إيه».
 التفتت ماريا حولها لم تجد سوى فتاتين متجاورتين، إحداهما كانت جميلة جدًّا واضح أن والدتها فرنسية الأصل، أما الأخرى فكانت ممتلئة وسمراء، وشعرها أسود.
 حاولت ماريا لفت نظرهن إليها، لكنها فشلت في ذلك، كانت البنت السمينة تتحدث كثيرًا وكأنها تحاول جذب انتباه الجميلة إليها بشكل مستمر، شعور ماريا كان غير مريح ناحية البنت السمينة «الرغاية»، لأنها ستكون عائقًا أمامها للتعرف إلى البنت الجميلة.
 ورن الجرس وبدأ الأولاد يرجعون لأماكنهم، ووقفت المُدرسة بجوار السبورة، ونظرت لماريا وطلبت منها أن تخرج كتاب اللغة الفرنسية لمتابعة قراءة الفصل الأول مع زملائها، وقالت لها بالفرنسية لتختبر قدرتها على فهم اللغة:
 - Ouvrez le livre à la page 7.. La première leçon
 (افتحي الكتاب صفحة 7.. الدرس الأول)
 وبالفعل أخرجت ماريا الكتاب من الشنطة بتوجس، وطلبت المُدرسة من الجميلة أنها تقرأ، فانطلقت في القراءة بسرعة وتمكن، بشكل أبهر ماريا، استمرت الجميلة في القراءة حتى طلبت منها المدرسة التوقف، وأخذت تبحث بعينيها عن طالب آخر ليستكمل قراءة الدرس، وفجأة عينها توقفت على ماريا وقالت لها:
 - S’il vous plaît commencez à lire (برجاء البدء في القراءة).
 بمجرد سماع ماريا طلب المدرسة، أصيبت بحالة من التجمد، وبدت كأنها متحجرة لا تستطيع تحريك يديها ورأسها وحتى عينيها.
 مرت هذه اللحظات على ماريا وكأنها ساعات، شعرت بإحراج شديد، وخوف من القراءة الخطأ واحْمَر وجهها جدًّا، وتصبب من جبينها عرق بارد جدًّا على وجهها المتأجج.
 شعرت ماريا بكل قطرة عرق مثلجة تسيل على خدها، وأخيرًا استطاعت ماريا أن تحول عينيها في اتجاه النص لتستعد للقراءة، ولكنها نظرت إليه فترة، وظهر لها وكأنه كتلة واحدة، ماريا ترى الحروف، لكنها لا تستطيع أن تعبر عنها بصوتها، كانت الكلمات تبدو لها وكأنها رسومات وأشكال بلا معنى.
 شعرت ماريا بخوف شديد، دقات قلبها تسارعت بشكل كبير، وفي هذه اللحظات شعرت ماريا أنها قد بدأت تخرج من جسدها، وبدأت ترى نفسها من فوق.
 بدأت ماريا تحاول التقاط أنفاسها، لتنقذ نفسها من نظرات زملائها، وتركز لتنجح في فك طلاسم النص وتقرأ أول كلمة، ولاحظت وهي تحاول نطق أول كلمة أن صوتًا ثانيًا ينطقها بالنيابة عنها.
 لم تفهم ماريا ماذا يحدث: «إيه ده صوت مين ده».
 وسريعًا حاولت استرجاع الموقف أمام عينيها، كانت تشاهد من فوق، وكأنها تشاهد فيلمًا بالتصوير البطيء من منظور أفقي، واكتشفت أن المدرسة لم تشاور لها، بل شاورت على الولد الجالس بجوارها. وعندما أدركت ذلك بدأت ضربات قلبها تنتظم من جديد، وعاد صوت قلبها لطبيعته، وبدأت تتنفس بهدوء، وسكنت روحها جسدها من جديد، لا تحتاج لمراقبة الموقف من فوق، وبمجرد استعادة ماريا لتوازنها مرة أخرى كان زميلها قد انتهى من قراءة الجزء المطلوب منه.
 وقالت المدرسة:
 - Bravo Sadek vous lisez très bien (برافو يا صادق أحسنت القراءة).
 - نظرت ماريا لصادق زميلها بانبهار، والتفتت لتراقب الجميلة وترى رد فعلها بعد إنجاز صادق القراءة بهذه الطريقة السريعة الصحيحة، وقالت لنفسها:
 «يا ترى همَّه حاسين إيه؟ أكيد حاسين بقوة أنهم متمكنين كده، يا بختهم».
 وأصبحت مشكلة ماريا أكبر من مجرد صعوبة القراءة، لكن كيف ستصل لمستوى طلاقة زملائها في الفصل، من الواضح أنهم بدءوا في القراءة من ثانية حضانة، ظلت ماريا تفكر حتى نهاية الحصة في هذا الأمر وتقول في سرها: «إزاي هقرا بالطلاقة دي؟ إيه العمل؟».
 انتهت الحصة، وبدأت الفُسحة، كل زملائها خرجوا من الفصل، وظلت ماريا في مكانها لا تعرف كيف تتصرف، ولاحظت المُدرسة حالة ماريا فاقتربت منها وقالت:
 - ماريا ده جدول الحصص، احنا عندنا فسحة بعد الحصة التانية، وفسحة تانية بعد الحصة الرابعة، يلَّا خدي ساندويتشاتك وانزلي تحت، أنا لازم أقفل باب الفصل.
 قامت ماريا ونزلت «الفُسحة» في صمت، جلست في مكان جانبي، وكان ذهنها مشغولًا بمشكلة القراءة وقالت في بالها:
 «أهو ربنا ستر النهاردة، بس هعمل إيه في الأيام اللي جاية؟».
 ٭ ٭ ٭
 حَضَّرت خديجة المادة العلمية التي ستقدمها في الحصة التالية، وتأكدت من ترتيب أفكارها وكتابتها في كشكول تحضير الدروس الخاص بها. وبدأت تبحث بعينيها في حجرة المدرسين عن مدام جاكلين؛ لتطمئن على أحوال ماريا، وأخيرًا رأتها تدخل من الباب، اقتربت منها ونادت عليها:
 - مدام جاكلين!
 التفتت مدام جاكلين لخديجة وقالت:
 - oui.. (أيوه)!
 قالت خديجة بتودد:
 - أنا زميلتك خديجة مدرسة التربية الفنية الجديدة، وكمان والدة ماريا، فاكراني؟ اتقابلنا النهاردة الصبح.
 ردت مدام جاكلين بابتسامة لطيفة:
 - أهلًا، ما كنتش أعرف أن والدة ماريا مُدرسة هنا معانا.
 سألت خديجة بقلق:
 - أنا بس بطَّمن على ماريا، إيه أخبار أول يوم؟
 - مفيش أخبار، إحنا لسّه بنقول يا هادي، هي بس شكلها خجولة شوية، حاولي تطمِّنيها من فضلك، معلش أنا لازم أمشي دلوقتي، عن إذنك .
 وجلست خديجة تفكر في كلام مدام جاكلين، كانت تفكر في طريقة تساعد بها ابنتها لتكون على طبيعتها الذكية المنطلقة، وسمعت خديجة على باب حجرة المدرسين:
 - ماما.. ماما.. أنا هنا.
 كانت إيفا وقالت في عجلة:
 - ماما ممكن فلوس، فيه كانتين هنا بيبيع حاجات ظريفة، وكل البنات اللي أنا عايزة أتعرف عليهم بيقعدوا هناك وبيطلبوا حاجات، ممكن تديني مصروفي دلوقتي؟
 أخرجت خديجة نقودًا من حقيبتها وأعطتها لإيفا وقالت لها:
 - إبقي هاتي لأختك حاجة معاكي، واطَّمنى عليها في الفسحة اللي جاية من فضلك، وماتجيش تاني أوضة المدرسين علشان ده ممنوع، يلَّا مع السلامة.
 انتبهت مدرسة اللغة العربية العجوز لتهامس خديجة وقالت:
 - ما تقلقيش، كلهم بيعملوا كده، ولادي برضه كانوا غاويين الموضوع ده.
 اطمأنت خديجة لزميلتها وجلست بجوارها وقالت:
 - الواحد بس مش عايز مشاكل، هما أولاد حضرتك في سنه كام.
 - لا أنا أولادي اتخرجوا من زمان. ماتعرفناش، أنا نادية شنن، موجهة لغة عربية.
 ومدت يدها تسلم على خديجة بقبضتها القوية وكملت كلامها:
 - خديجة مش كده؟!
 - أيوه.. اتشرفت بمعرفتك.
 استرسلت نادية شنن وردت عليها بثقة:
 - ما تخليش حاجة تخوفك يا بنتي، إذا احتجتِ أي حاجة تعالي لي.. أنا بقعد في الطرابيزة اللي جنب الباب دي، بقى عندك مكان ولا لسّه؟
 - لا.. لسّه.
 - تعالي هاتي حاجتك هنا جنبي، وفي كمان مكان فاضي في الدولاب اللي على الشمال علشان تحطي فيه كراسات الفصول أو أدواتك ما إنتي تربية فنية.. مش كده؟
 ابتسمت المُوجِّهة بود، ولكنها في الوقت نفسه حسمت في صرامة كلام المدرسات الأخريات عن توزيع أماكن الدواليب والكراسي، وكملت كلامها:
 - أصل أنا أقدم مُدرسة في ترابيزة مدرسي اللغة العربية هنا، ويظهر كلامي ليه ثقل على الباقيين.
 ابتسمت خديجة باطمئنان لوجودها مع الأستاذة نادية شنن في حجرة المدرسين.
 رن الجرس وبدأ المدرسون في التحرك لفصولهم، شعرت خديجة بقليل من الارتباك لأنها أول حصة لها، لكنها هدأت من روعها وذكرت نفسها بأنها حضَّرت للدرس بشكل جيد، وراجعت مرة أخرى قبل الحصة، قرأت الفاتحة في سرها واتجهت للفصل.
* * *
 أما شكري فقد قرر الذهاب إلى مكتبة مصر الجديدة؛ ليترجم المقالات المطلوبة منه. دخل شكري المكتبة، ومعه حقيبة جلدية لونها بني، وجلس في مكان ارتاح للعمل به، ثم توجه لأمين المكتبة، وقال له بصوت منخفض متحفظ حتى لا يزعج باقي القراء:
 - من فضلك ألاقي فين قواميس اللغة الفرنسية.
 رد أمين المكتبة بضيق:
 - تاني صف على الشمال، كل القواميس مش للاستعارة.
 شعر شكري بالضيق من نبرة أمين المكتبة غير اللائقة. وتركه وتجاهل قلة ذوقه، وأحضر قاموسين، ثم جلس، وأخرج أدواته من الحقيبة، ورق "فلوسكاب"، وأقلام رصاص، وأستيكة، وضع المقالات أمامه، وبدأ العمل.
 بعد ثلاث ساعات من العمل المتواصل بتركيز شديد، انتهى شكري من الترجمة في المسَوَّدة، ثم بدأ يقرأ ما ترجمه، ليتأكد من صحته.
 وهنا قال أمين المكتبة بشكل سخيف:
 - الصوت يا سادة.. الصوت.
 نظر إليه شكري رافعًا حاجبه، لغيظه من أسلوبه الفظ، ثم قرر أن يتجاهله.
 أخرج شكري القلم الجاف «الباركر» من جيبه، وبدأ في كتابة المقال بشكله النهائي، في مدة استغرقت نصف ساعة أخرى، ثم نظر في ساعته ليجد أنه مازال أمامه ساعة ونصف حتى يأخذ خديجة والبنات من المدرسة. فقام في ثبات وتوجه لمسئول المكتبة في خطوات مريبة وقال:
 - من فضلك بدور على كتب عن علم النفس للطفل؟ فيه كتب عن الموضوع ده؟
 نظر أمين المكتبة من تحت نظارته لشكري ورد:
 - لأ والله، ده موضوع متخصص جدًّا، المكتبة ما فيهاش كتب عن الموضوع ده.
 شك شكري في كلامه وقال:
 - حضرتك متأكد، دي مكتبة مصر الجديدة، يعني من أكبر المكتبات في مصر، طيب من فضلك فين كتب علم النفس بشكل عام.
 شاور أمين المكتبة باشمئزاز:
 - تالت صف على إيدك اليمين يا سيدي.
 بحث شكري في الأرفف التي أشار إليها أمين المكتبة، حتى وجد مقالة مجلدة بالأسود، كأنها بحث شخصي لأحد الطلاب، كان عنوانها «تاريخ علم النفس النمائي»، أخذها شكري واتجه لأمين المكتبة وقال له:
 - عايز أستعير البحث ده من فضلك.
 رد أمين المكتبة بضيق:
 - هو حضرتك عضو.
 - لأ.. بس ممكن أعمل كارنيه عضوية من فضلك .
 أجاب أمين المكتبة باستهزاء:
 - العضوية قفلت السنه دي.. استنى حضرتك للسنه الجاية.
 قال شكري بانفعال:
 - الله، وبعدين معاك، مش هي دي الطريقة اللي تعامل بيها زوار المكتبة!
 بدأ يرتفع صوت شكري ويزعج القراء، وحاول أن يتمالك أعصابه وقال:
 - من فضلك أنا محتاج معلومات عن الموضوع ده جدًّا.
 نظر إليه أمين المكتبة باستخفاف بعدما شعر أن شكري يسلم الراية البيضاء، وقال له:
 - ممكن تقراها هنا في المكتبة، وتاخذ بعض الملاحظات لكن أكتر من كده ماينفعش يا أفندي.
 لم يرغب شكري أن يجادل أكثر من ذلك مع أمين المكتبة؛ حتى لا يهدر طاقته في معركة فارغة، التحدي الحقيقي أمامه، هو فهم ما يدور بداخل ماريا، ويحاول أن يساعدها بأي طريقة. أخذ شكري المقال، وعاد إلى مكانه ليقرأه ويأخذ ملاحظاته، ولم يكد يجلس في مكانه حتى قال أمين المكتبة:
 - لو سمحت رجع القواميس اللي إنت خلصتها.
 وتقدم شكري وهو يضغط على أسنانه ووضع القواميس مكانها. نظر في ساعته، وجد أنه ما زال لديه خمس وأربعون دقيقة، تكفي لقراءة المقال وكتابة ملاحظاته، ثم يذهب ليأخذ خديجة والبنات من المدرسة.
 جلس شكري يقرأ باهتمام شديد، ويكتب الأفكارالمناسبة لحالة ماريا، خاصة أن موضوع المقالة كان يتناول كيف أن علماء النفس مثل كومينيوس، ولوك، وروسيو، وبستالوتزي، وفروبل، سجلوا ملاحظاتهم عن تطور النفس أثناء النمو، مع عرض أساليب عديدة ومختلفة في مناهج أبحاثهم على مدى القرون السابقة. صحيح شكري غير متخصص، ولكنه خرج من المقال ببعض الأفكار التي قد تساعده في الدخول إلى عالم ماريا.
 نظر شكري في ساعته وجد أنه تأخر ربع ساعة على خديجة والبنات، جمع أشياءه سريعًا، وتمم على المقال المترجم مرة أخيرة، ووضع البحث مكانه، وخرج من المكتبة.
* * *
 وصل شكري وخديجة والبنات عند الحاجة هوا والحاج عبدالله في القبة، وطبعًا استقبلوهم باحتفال كالعادة.
 دخلت خديجة ومعها ماريا للست هوا في المطبخ، أما إيفا فقد جلست مع عمتها الصغيرة نعيمة تحكي لها عن المدرسة الجديدة، وعن صديقاتها الجديدات، واللاتي تعرفت إليهن بسرعة شديدة، وعن فرحتها بمدرستها الجديدة.
 أما شكري فجلس مع والده في الفرندة، بعدما طلب من نعيمة كوبًا من الشاي، وقال لوالده بصوت هامس:
 - عايز آخد رأيك في حاجة كده يا حاج.
 - خير يا ابني.. سامعك.
 - طبعًا، فاكر منير أخو خديجة.
 - أيوه فاكره، ده ولد ريحه خفيف، وقلبه أبيض.
 كمل شكري:
 - يجي من قيمة أربع خمس شهور كده، منير جه يسلم علينا قبل ما يسلم نفسه للجيش، وقال لي إنه جاي يسلم لي أمانة.
 - سامعك يا بني، هيه كمل.
 - قال لي إن الأمانة دي حلم شافه، وإنه قبل ما يسافر جاله هاتف إنه لازم يجي يبلغنا، منير قال إنه شاف نفسه عند الكعبة، وإنها اتفتحت وإنه أخد كسوة خضرة، لازم يديها ليا أنا والبنات، وأنا زي أبوبكر، وماريا زي عائشة، وإيفا زي أسماء. معناه إيه الكلام ده بقى، أنا مش فاهم حاجة؟
 رد الأب في هدوء:
 - ما شاء الله يا ابني، خير يا بني.. خير، ما أنتم من نسل شريف، وربنا دايمًا هايحافظ عليكم، ما تشغلش بالك إنت مين أو إيه، ركِّز بس في تقويم نفسك من زهوها وغشاوتها، وركز في العمل الأخضر النافع اللي له فايدة، وعلم ده لبناتك.
 استغرب شكري رد الأب؛ فقد توقع اهتمامًا من نوع خاص بمقامات أسماء الصحابة التي ذُكرت في رؤية منير!
 ولكن شكري قطع السكون بموضوع آخر، جذب اهتمام الحاج.
* * *
 أما خديجة فكانت تحدث الست هوا في موضوع سري أيضًا، لا ترغب أن يعرفه شكري:
 - والنبي يا ماما ممكن ترقي ماريا علشان أنا خايفة عليها قوي.
 - خايفة عليها من إيه؟ بنتك دي يا خديجة زي الجوهرة النفيسة صحيح مش متلمعة، لكن لمّا أوانها يحين بأمر الله، هايتشال من عليها التراب وتبقى زي الفل.
 بس أنا برضه هاقعد معاها شوية، وأناغشها علبال ما المحشي يستوي.. يا مريم.. يا مريم.. تعالي لي أوضتي شوية.
 دخلت الست هوا حجرتها وخلفها ماريا، جلست على السرير، وأشارت لحفيدتها بيديها وقالت:
 - تعالي جنبي هنا.
 - قعدت ماريا، ونظرت لها الست هوا وقالت لها:
 - إيه اللي شاغل بالك يا مريومة؟
 ردت ماريا:
 - أقولك يا ستو بس ما تضحكيش عليا.
 - قولي يا ضنايا.
 - أنا مش باعرف أقرأ كويس، أقصد مش باعرف أقرأ خالص، بتلخبط وبحتاج وقت طويل، وكأني مش شايفة، خايفة على شكلي قوي في الفصل الجديد، ومش عايزة حد يقول عليا خايبة زي في المدرسة القديمة.
 سمعت الست هوا كلام ماريا، وفكرت قليلًا وقالت:
 - مش شايفة إزاي يعني؟
 - أنا أصلي يا ستو بشوف من فوق كأني بره جسمي، وخصوصًا لمَّا بخاف.
 - آه، فهمت، وبتشوفي إيه بقى يا نن عيني وإنت فوق؟
 - كل حاجة، الناس اللي قاعدة، ووشوشهم، والمكان اللي إحنا قاعدين فيه، وأوقات كمان بشوف نفسي.
 - وبتشوفي إيه كمان؟
 - بشوف الألوان اللي حوالين الناس، وأوقات ما بتبقاش ألوان بتبقى نور كده يا ستو، بس ده مش عند كل الناس، عند الناس الطيبة بس.
 - اللهم صلي على نور النبي.. الله أكبر الله أكبر.
 - يعني ده كويس يا ستو؟
 جذبت الست هوا ماريا من يدها، وضمتها، وقالت:
 - يا مريم يا نور عيني، اوعي تقولي الكلام ده لحد، علشان إنت مش بتشوفي زي الناس التانية.
 - ولا لبابا وماما؟
 - ما تشـغيلهمش، خلي بابا وماما يســاعدوكي في المدرسة بالطريقة اللي همّ عارفينها، ولما تشوفي حاجة تانية كده غريبـــة تعــالي قولي لي، سمعتي يا مريم.
 - حاضر يا ستو، ستو هو إنت كمان بتشوفي زيي؟
 ردت الجدة بابتسامة:
 - شوية، طشاش كده، إنت اسم النبي حارصك يا بنت الغالي، تعالي بقى أما أرقيكي يا عين قلبي.
 نامت ماريا على السرير، واستحضرت الست هوا نية التحصين في «رقيتها»، وبدأت تمرر يدها على ماريا، وتقرأ آيات من القرآن الكريم. 
 وأثناء نوم ماريا قالت لجدتها:
 - ستو فيه حاجة سخنة على راسي، وعلى وشي بين عنيه كده، وكأنها بتتحرك في دواير.
 - ما تخافيش يا مريم يا ضنايا، ده أثر كلام كتاب الله، أصل أنا كنت بقرا ليك سورة الفتح، خليكي ساكتة بس يا مريم لحد ما أخلص، غمضي عينك.
 ونَفَضت الست هوَّا يدها بعيدًا عن ماريا، كأنها تزيل شيئًا موجودًا بين عينيها، وكررت هذا الفعل عدة مرات، ثم قالت:
 - بالشفا إن شاء الله يا بنتي.
 - ستو أنا عايزة أنام.
 - نوم الشفا والعافية يا عين ستك.
 - عارفة يا ستو أنا جاتلي فكرة هايلة علشان موضوع القراية دي.
 قالت ماريا بهدوء وكملت بحماس:
 - أنا هأقول لبابا يقرا لي أي مادة كذا مرة وأحفظها، ولما يجي عليا الدور أكون عارفاها وأعمل كده كأني باقرأ.
 - براوة عليك يا بت يا مريم، هاتي بوسة بقى علشان أنا بحبك قوي، بس خلي السر في بير. ـ ماشي.
 حضنت ماريا جدتها بسعادة للحل الذي وصلت له وقالت:
 - يلَّا أحسن جدو يزعق لنا.
 - أيو يووووه ده الكلام خدنا، ربنا يستر.
* * *
 وبعد الأكل، استعد شكري وخديجة للذهاب، وقالت الست هوا لخديجة:
 - تعبناك يا بنتي، قمتي إنت بكل حاجة وأنا في الأوضة.
 وردت خديجة بهمس:
 - ما أنت كنتي مشغولة بحاجة أهم .
 همست الست هوا لخديجة وقالت:
 - اسمعي يا خديجة، بنتك دي تأكليها بطاطا وبطاطس كتير، هي محتاجاهم، وتنبتي لها فول وحلبة، الفول تعمليه نابت والحلبة تاكلها خضرا. ضروري يا خديجة يا بنتي.
 - حاضر يا ماما بس ابقي قولي لي أعمل النابت إزاي؟
 - ازرعي إنتى الحلبة، وما تشغليش بالك هعمل أنا الفول النابت يا ضنايا، شوربة الفول النابت حتى أبقى أقرا عليها.
 - ربنا يبارك فيك يا ماما.
 - ويحرسكم يا رب، ويقدركم.
* * *
 وفي المنزل قررت ماريا أن تشارك أسرتها في خطتها، طلبت من والديها الجلوس أمامها، وقالت بجدية وقيادة:
 - ماما.. بابا، أنا عندي حاجة عايزة أقولها لكم، زي ما أكيد سير كولينا قالت لبابا أنا مش بعرف أقرا كويس، وفكرت أني أعمل حاجة تخليني أعرف أخبي العيب ده، أنا عايزة أحفظ الدروس.
 - يعني إيه تحفظي الدروس؟!
 رد شكري: ماريا ده مش حل للمشكلة.
 قالت ماريا في توسل:
 - بابا من فضلك، ما عنديش حل تاني.
 وعلقت خديجة:
 - لغاية حتى ما نكشف، أو نشوف حل حقيقي يا شكري، أنا عليَّا المواد العربي، وإنت عليك المواد الفرنساوي، وربنا يقدرنا.
 - أنا وماما طبعًا مستعدين نعمل أي حاجة ليك ولأختك علشان تساعدكم في حياتكم، حتى إذا كان تحفيظ دروس، ها.. عايزة تبدئي إمتى يا ماريا؟
 حاول شكري يرضي ابنته، وفي باله فكر أن فترة المذاكرة الطويلة تلك، قد تكون فرصة جيدة لمراقبة أنماط سلوك ماريا النفسي الذي قرأ عنه؛ حتى يكتب ملاحظاته؛ ليعرضها على طبيب نفسي.
 - بابا عايزة أبدأ من النهارده الدرس الأول والدرس الثاني في كتاب الفرنساوي.
 وأسرعت ماريا، وأحضرت الكتاب وقالت بحماس:
 - بابا، يلَّا بقى حفظهم لي، اقرأ إنت وأنا هاسمع، وبعدين هحاول أقرأ وأنا عارفة النص كويس.
* * *
 مرت الأيام، وأصبحت عادة شكري اليومية القراءة لابنته وهي تستمع له، صحيح هذه العملية كانت تأخذ من وقته ساعات طويلة، لكن شكري لم يكن يمانع طالما أن هذه هي طريقة ماريا في التعلم.
 كانت ماريا تحفظ النص بعد قراءته ثلاث مرات، وهذه الطريقة ساعدتها وأصبحت أكثر طلاقة في القراءة، لأنها عندما كانت تقرأ نصًّا قد حفظته من قبل، كان يتكون لديها مخزون في ذاكرتها، يساعدها على تصور معنى الكلمات المكتوبة، والكلمة التي تجد صعوبة في قراءتها كانت ترى أول وآخر حرف بها، ثم تستطيع أن تخمنها.
 والملاحظات التي كتبها شكري عن سلوكيات ماريا كانت إيجابية، من قوة إرادتها، وإصرارها على الحفظ، ومن قوة ذاكرتها، وخوفها أن ينكشف أمرها. بالإضافة إلى استيعابها للنصوص التي تقرؤها، وتذوقها لجماليات أي نص أدبي، ومناقشاتها معه في رؤيتها لأي قصة تقرؤها.
 أضفت هذه التجربة على شكري شعورًا بالإعجاب بابنته، وجهدها. وكان يتمنى أن يستشعر المدرسون هذا. لكن كان هناك شيء ما يؤرق شكري، وكان قلقه في محله.
* * *
 استطاعت ماريا التحايل على مشكلتها حتى السنة الرابعة، ثم تعقدت المادة العلمية أكثر، بشكل جعل الحفظ طريقة صعبة، بالإضافة إلى نصوص القراءة الحرة في الامتحانات، وكمسابقات بين المدارس.
 أصبح الموقف أكثر صعوبة على ماريا، ولم تكن هذه فقط هي كل مشكلاتها، ماريا كانت تحاول طوال السنوات الماضية المحافظة على مظهرها أمام زملائها في الفصل؛ حتى تتواصل معهم، خاصة الفتاتين.
 بعد مرور عامين تعرفت ماريا إلى الصديقتين الحميمتين، لكن ماريا لم تنل حبًّا واهتمامًا من باقي الفصل مثلهما. طبعًا الجميلة، واسمها شاهنده، كانت شخصية قيادية؛ لأنها أجمل بنات الفصل؛ وكل الأولاد يحبونها، وكانت متفوقة أيضًا، فقد حصدت جائزة القراءة الحرة على مستوى المدارس. كانت مشهورة ومحبوبة، وماريا كانت تشعر تجاهها بالحب والغيرة في نفس الوقت، معجبة بشخصيتها، وفي نفس الوقت ناقمة أنها لا تشبهها.
 أما الفتاة التخينة السمراء، واسمها رشا، فكانت طفلة مدللة، غنية، مرفهة. صحيح لم تكن متفوقة، أو جذابة، لكنها كانت تشتري محبة الفصل بأعياد ميلاد وحفلات مبهرة، وبعدها يحاول الجميع إرضاءها. أما ماريا فلم تكن تملك أي أسلحة أو أساليب أخرى للمنافسة.
 كانت فرص ماريا شبه منعدمة في أن تحتل مكانة أعلى عند شاهندة، لكنها وجدت حلًّا للتقرب منها، هو أن تلبي أي طلب لها، حتى إذا طلبت منها مضايقة أحد الأولاد، أو عندما كانت شاهندة تخاصم رشا، كانت ماريا تستغل الفرصة لتصبح رفيقة شاهندة، وتحتل المقام الثاني، حتى إذا كان هذا الوضع مؤقتًا حتى تتصالح الصديقتان من جديد.
 وأخذت محاولات ماريا للحصول على صديقة مهمة الكثير من اهتمامها، ومتابعتها لدروسها. وهذا كان له تأثير سلبي على مستواها الدراسي، ومستواها المتوسط تحول لضعيف، وبعد نتيجة امتحانات نصف العام، أصبحت مهددة بالسقوط. أصبحت ماريا في حاجة لكل درجة من درجات أعمال السنة مع اقتراب موعد امتحانات آخر العام، لكنها فقدت تركيزها تمامًا، وانطفأت شعلة حماسها للمذاكرة، خاصة بعد موقفها الأخير مع مدرس اللغة الفرنسية، «مسيو شامل».
 هذا المدرس كان يمثل مصدر رعب لماريا، كانت دائمًا تحاول أن تتجنبه، خاصة بعد رسوبها في مادته، في شهادة نصف السنة الأول. وماريا كذلك لم تكن من الطلاب المفضلين لديه. كان دائمًا يراها بطيئة الاستيعاب، منطوية، أما هو فكان يفضل الأولاد الأكثر حيوية، المتجاوبين معه خلال الحصة.
 بالنسبة للبنات كانت شاهندة، المفضلة لديه، أما بالنسبة للأولاد فكان من يعرف نكات أكثر، هو المحبب لديه. ماريا كانت تشعر بالضيق من هذا التصنيف، وكانت ترفض تصرفات الأولاد المتملقة للمدرس، وكانت ثابتة على موقفها، وأصبحت علاقتها بمسيو شامل حادة، وهذا كان له تأثيره على درجات أعمال السنة الخاصة بها بالطبع!
 في يوم لا تنساه ماريا، دخل مسيو شامل الفصل، كان رجلًا ضخمًا، مُشعِرًا جدًّا، وجهه مِحمر، شعره ولحيته لونهم بني مِحْمِر، هيئته كانت تثير اشمئزاز ماريا. أما عن انفعالاته فكان سريع الغضب، والانفعال، يثور بسرعة، ويهدأ بملاطفة من أحد الطلاب.
 كان يحمل في يديه الضخمة مجموعة أوراق، وبمجرد دخوله الفصل، صمت كل الأولاد، ماريا استشعرت شيئًا غريبًا في الأجواء. كان هناك توتر لم يظهر بعد على سطح الأحداث. ماريا شعرت بقلق وخوف كبير لا تعرف له سببًا، وبدأت تشعر بقشعريرة تسري في يديها، وارتفاع وعدم انتظام في دقات قلبها، لترقبها للحدث الذي لم يظهر بعد في الواقع.
 فجأة وزع مسيو شامل الأوراق بحرص، وهو يقول بحزم:
 - الورق يفضل مقلوب على الطرابيزات، واستمر في توزيع الأوراق في غموض وبعدها قال:
 - ده امتحان مفاجئ.. وفي نص خارجي!
 ماريا حاولت تنقذ نفسها، وسارعت لتقلب الورقة وتحاول القراءة، لتفاجأ بالمدرس وهو يجري عليها، وينقض على مائدتها، لتشعر وكأنه بركان خامد هب في وجهها فجأة، من إثر ضربه بعنف على ورقتها حتى تظل مقلوبة. وفي لحظات احمر وجهه من الغضب، وبدا لماريا وكأنه مارد جبار، وصرخ في وجه ماريا بانفعال وقال:
 - أنا قلت الورقة ما تتقلبش.
 وخبط بعنف على ورقتها بعنف مرة أخرى، وانتفضت ماريا رعبًا منه، وكمل مسيو شامل صراخه وقال:
 - بتقلبيها ليه.. إنت ما بتسمعيش؟!
 كتم بعض الأولاد تهامسهم على هذا الموقف المحرج، سمعتهم ماريا ولمحت تعبيرات وجوههم، وفي هذه اللحظة تحجر كل جسدها، يديها وتعبيرات وجهها، وعينيها، وكـأنها قد أصابها حالة شلل من هلع مفاجأة الامتحان، والخوف من المدرس المارد.
 بدأت ماريا تهز ركبتيها بتشنج، رغم إحساسها بشلل يديها والجزء العلوي من جسدها، وشعرت بالاختناق لأنها كانت تقاوم رغبتها في البكاء؛ حتى لا تسمح للمدرس أن يهزمها، تمالكت ماريا نفسها بعد مجهود كبير، وأخيرًا ابتعد المدرس المنفعل عنها.
 وقف مسيو شامل عند السبورة، وقال بصوت غليظ وكأن شيئًا لم يكن:
 - اقلبوا الصفحة، وابدءوا.
 حاولت ماريا أن تهدئ نفسها، وتبدأ، جسدها المتجمد فك بعد دقائق، وقلبت الورقة وهي ترتعش، وواجهت التحدي الكبير وهو قراءة نص غريب عنها، ارتبكت وظلت تلتفت حولها، شعرت أكثر بالعجز عندما رأت قدرة باقي الأولاد على الإجابة.
 حاولت تقرأ النص مرة أخرى، لكن دون جدوى، تحطمت معنويات ماريا وأملها في أي فرصة لفهم النص.
 ورن الجرس وقال صادق زميلها:
 - سهل أوي!!
 ونظر على ورقة ماريا، ليجدها فارغة تمامًا، وهمس صادق لزميل له: «ما كتبتش حاجة خالص، دي يظهر غبية».
 وضحك ولد آخر، يدعى نيازي، وقال لصديقه:«يلَّا قوم تعالى أحسن تعديك»، وضحك الصديقان بتعالٍ، ونزلت دموع من عيون ماريا، شعرت في هذه اللحظة باحتياجها للمساندة، لتجتاز هذا الموقف الصعب، لكن لم يشعر بها أحد، حتى صديقتاها، خرجتا ببرود للحاق بالفُسحة.
 في هذا الوقت قال لها مسيو شامل:
 - اخرجي يلَّا يا ماريا علشان أقفل الفصل!!
 لم تجب ماريا، وظلت مكانها، ولم تهتم حتى بالنظر إليه.
 فقال مسيو شامل بانفعال:
 - طيب.. هاقفل عليك الفصل.
 وسمعت ماريا صوت مفتاح مسيو شامل يغلق الباب، وعندما تأكدت من ابتعاده سمحت لنفسها بالبكاء بصوت عالٍ، حتى تنفس عن ضيقها، دفنت ماريا وجهها بين ذراعيها، وانهارت تمامًا.
 في هذا الوقت كانت مدام إقبال - مُدرسة الفصل المجاور- تمر في الدور، بعد انتهاء حصتها. سمعت أنين بكاء مكتوم، انزعجت جدًّا، وفتحت الفصل بالمفتاح، ووجدت ماريا منهمرة في البكاء، وبفطرة الأم الحنون أسرعت مدام إقبال على ماريا.
 وقالت:
 - فيه إيه؟ إيه اللي مقعدك في الفصل؟
 استمرت ماريا في البكاء، واستسلمت لمدام إقبال التي أخذتها في حضنها وقالت:
 - تعالي، تعالي اغسلي وشك، تعالي معايا، تحبي نتصل بأهلك ييجو ياخدوكي.
 وردت ماريا بصعوبة:
 - قولي لمامتي تيجي تاخدني هي مُدرسة هنا.
 - ماما بتشتغل هنا.. إيه؟
 ردت ماريا ودموعها تسيل على خدودها:
 - مامتي اسمها مدام خديجة بتدرس رسم.
 قالت مدام إقبال بمودة:
 - إنت بنت خديجة، طب تعالي نروح لها.
 وأخدت مدام إقبال حقيبة ماريا.
 لم تتوقف ماريا عن البكاء طوال الطريق للمنزل، وعندما عادت، رفضت تتحدث مع أحد، دخلت حجرتها، ونامت في سريرها، وغطت وجهها، للتظاهر بالنوم.
 ماريا كانت تشعر بضيق في صدرها، وكأنَّ شيئًا يضغط على عنقها ليخنقها، وكان إحساسها بالاختناق يزداد، والشي الوحيد الذي يشعرها بالراحة، دموعها، لهذا استمرت في بكاء صامت مستمر، ورفضت الأكل والمذاكرة، واعتكفت في حجرتها.
* * *
 ليلًا دخلت خديجة لتطمئن عليها، لتجدها تتحدث وهي نائمة، اقتربت منها، طبعت قبلة على جبينها، فوجدت حرارتها مرتفعة جدًّا، شعرت بالفزع وأسرعت لتوقظ شكري، وقالت له في لهفة:
 - ماريا مولعة يا شكري اصحى.
 قام شكري وجرى على سرير ماريا، ترك خديجة بجوارها، وأسرع نحو الصيدلية الخشب المعلقة بجوار الحمام، أحضر الترمومتر، قام بتطهيره، وقاس حرارتها، ليجدها إحدى وأربعين درجة، فقال لخديجة:
 - لازم نعمل كمادات يا خديجة بسرعة.
 أسرعت خديجة على المطبخ، وقامت بتجهيز الكمادات، وطوال الليل لم تنخفض درجة حرارة ماريا، وكانت تهذي بالكلام حتى طلوع النهار، وحالتها هذه تطلبت ذهابها للمستشفى، وبعد كشف الطبيب على ماريا قال:
 - دي غدة، بنتكم جالها الغدة، لازم لها راحة تامة.
 وكتب الطبيب على أدوية ومخفضات وقال شكري بقلق:
 - تاخد وقت قد إيه؟
 - ممكن لحد شهر المهم إن لمّا ورم وشها يروح خالص، وبعدين الغدة دي مُعدية وماينفعش تروح المدرسة.
 علقت خديجة:
 - بس هي ما عندهاش ورم يا دكتور.
 - لسّه ها يظهر عليها، هو بيبدأ بوجع على جانبي الزور، أنا ممكن أكتب لكم شهادة مرضية إذا كانت الامتحانات مشكلة.
 - يا ريت يا دكتور من فضلك.
* * *
 وفي المساء رن جرس الباب وفتحت إيفا، كان صابر البواب بصحبة سيدة صغيرة في السن، أنيقة، بشوشة، وقال صابر:
 - فيه ضيوف لمدام خديجة..
 وقالت السيدة:
 - أنا مدام إقبال بشتغل مع ماما في المدرسة.
 - أيوه طبعًا، أنا افتكرت وش حضرتك، اتفضلي.
 وصَّلت إيفا الضيفة للصالون المذهب، ودخلت لتوقظ خديجة، والتي قررت النوم قليلًا، لترتاح من سهر ليلة أمس مع عمل الكمادات لماريا. ارتدت خديجة ملابسها بسرعة، وخرجت لتقابل ضيفتها، دون أن تفهم سبب الزيارة المفاجأة، وقالت بترحاب:
 - أهلًا يا إقبال.. أهلًا.. خطوة عزيزة.
 - أنا لقيتك ماجتيشي النهارده المدرسة، واتخضيت أكتر لمّا مالقتش ماريا في الفصل، قلت أجي أطمن عليك وعلى ماريا، إيه أخبارها.
 ابتسمت خديجة بود وقالت:
 - كتر ألف خيرك، للأسف ماريا جالها الغدة وحرارتها عالية جدًّا، أنا حتى أخدت الأسبوع ده كله أجازة علشان الدكتور مانعها أنها تتحرك من السرير.
 - طب وبعدين يا خديجة الامتحانات على الأبواب، فاضل حوالي أسبوعين.
 ردت خديجة بحيرة:
 - دبريني يا إقبال أعمل إيه، أنا جبت شهادة مرضية ليها من الدكتور، أعمل إيه بعد كده.
 - سيبي لي أنا الموضوع ده يا خديجة، أنا هاسلمها لإدارة المدرسة وأعمل اللازم، الغدة دي بتاخد مدة طويلة. فكرت يا خديجة في عمل لجنة خاصة لماريا؟
 استغربت خديجة وقالت:
 - إيه إجراءات اللجنة دي؟
 ولا حاجة بنطلب مكان خاص لعمل الامتحان يتناسب مع ظروف مرض الطالب تحت إشراف طبي، وعلى المدرسة توفير ده علشان العدوى. أنا لازم أمشي، هاتديني الشهادة المرضية دلوقتي؟
 أسرعت خديجة وأحضرت الشهادة وسلمت على إقبال بامتنان وقالت:
 - أنا متشكرة قوي يا إقبال يقعدلك في أولادك إن شاء الله.
 ابتسمت إقبال بحزن وقالت:
 - متشكرة، أنا ماعنديش أولاد.
 شعرت خديجة بحرج إقبال التي سارعت وقالت:
 - تسمحي لي أبقى آجي أطمن على ماريا بكرة، أصل أنا جوزي بييجي متأخر من الشغل وأنا ببقى فاضية بعد المدرسة.
 - تنوري يا إقبال، أهلًا وسهلًا، أكيد زيارتك هاتسعد ماريا جدًّا.
* * *
 مرت الأيام ومدام إقبال كانت تمر يوميًّا لتطمئن على ماريا، لم تكن إقبال ضيفة ثقيلة، بالعكس، ماريا كانت تحب وجودها، وحتى شكري وخديجة، فقد استشعرا أن حبها لماريا واهتمامها بها؛ يعوضها عن حرمانها من الأمومة. ومن ناحية أخرى ماريا كانت تنتظر زيارتها كل يوم بتلهف، مما أضفى عليها البهجة، وقلل من شعورها بالضيق من وجودها الدائم في المنزل.
 ومدام إقبال ارتبطت بماريا جدًّا، وكانت تساعدها في تحصيل الدروس التي فاتتها، وكانت تحرص دائمًا أن تحضر لها لعبة صغيرة، أو أي شيء ممكن يسعدها. وفي يوم عند زيارة مدام إقبال لماريا قالت:
 - ماريا أنا عايزة أطلب منك طلب، ممكن تقولي لي يا طنط بيللا، أنا عايزاكي تناديني بالاسم ده، علشان أنا حاسة إننا بقينا أصحاب.
 ردت ماريا بود:
 - طبعًا، دي حاجة تفرحني.
 وكملت إقبال وعايزة كمان أقولك على سر:
 - أنا الدكتور قاللي إني مش هاعرف أجيب أطفال، وبصراحة من ساعة ما شفتك وأنا حسيت كأنك بنتي، لو تسمحي لي أقوللك كده.
 - وإنت أم جميلة قوي يا طنط بيللا. أنا كمان عندي سر عايزة أقوله لحضرتك، أنا مش بعرف أقرا كويس، ويعني أنا مش شاطرة قوي زي باقي الأولاد، ويا رب أنجح السنة دي.
 وسألت إقبال:
 - علشان كده كنت بتعيطي في الفصل؟
 - أيوه كان فيه امتحان مفاجئ مهم علشان درجتي في الحصة، وما عرفتش أكتب حاجة، مسيو شامل كمان زعقلي جامد قبلها واتلبخت أكتر، وما عرفتش أجاوب على حاجة خالص.
 - يعني عندك صعوبة في كام مادة؟
 - أنا مش شاطرة خالص في الفرنساوي والحساب، المواد اللي مسيو شامل بيديها.
 حكت ماريا لمدام إقبال، وهي مدركة أنها بذلك تستجدي عطفها، ومدركة أيضًا أنها ستساعدها في حل موقفها الصعب في المدرسة، وإحساس ماريا كان صحيحًا، ميس بيلا كان لديها فعلًا النية لتساعدها.
* * *
 نزلت أرقام الجلوس ووُزعت على الفصول، استلمت خديجة رقم جلوس ماريا، وكانت في لجنة خاصة. عُلقت قوائم اللجان في حجرة المدرسين، وكانت مفاجأة لخديجة عندما علمت أن مدام إقبال ستشرف على لجنة ماريا.
 ابتسمت خديجة وقالت في سرها «الحمد لله»؛ فقد فهمت أن إقبال تعمدت ذلك حتى تساعد ماريا في امتحانات آخر السنة. وكان توقع خديجة في محله، ماريا نجحت في السنة الرابعة بمعجزة، وإقبال كانت أول من بشرهم بالنتيجة من الكنترول في الإجازة الصيفية.
 ومرت الأيام وأخذت إقبال على عاتقها مهمة مساعدة ماريا بكل الطرق، توصية عليها في اللجان، أو التوصية عليها في الكنترول، أو أنها تكون مُدرستها في الفصل، وهكذا قدرت تغطي ضعف ماريا حتى سنة ثانية إعدادي.
 وكان نجاح ماريا يسبب ضيقًا لزملائها؛ لأنهم يرونها غير جديرة به، حتى ساءت علاقاتها بكل أولاد وبنات الفصل، وأصبحت غير مرغوب فيها، وأطلقوا عليها أسماء مثل (بياعة الكوسة)، وألقاب أخرى مسيئة. وهذا سبَّب إيذاءً نفسيًّا كبيرًا لماريا، لكنها كانت تعرف بداخلها أنها بذلك تدفع ثمن عدم فشلها، وتجنب تكرار موقف مماثل لموقف الأستاذ شامل، والذي قد يتسبب في طردها من المدرسة.
 وفي أول سنة ثالثة إعدادي حدث شيء غير متوقع، زوج إقبال سافر إعارة إلى الخليج واضطرت إقبال للسفر معه. كان هذا الحدث مفجعًا بالنسبة لماريا؛ لأنها فقدت الإنسانة الوحيدة التي كانت تساعدها في النجاح.
 أصيبت ماريا باكتئاب حاد، وشعرت بوضاعة نفسها، وكسلها، وخداعها لنفسها قبل الآخرين. وأيقنت ضعف موقفها، وأنها لم تتعلم شيئًا طوال هذه السنوات.
 وطبعًا كل هذا تسبب في سقوطها بالمرحلة الإعدادية، وشعر زملاؤها بالنصر والشماتة لأنها أخيرًا حصلت على ما تستحقه، ووصلت ماريا إلى مرحلة من الحقد والكره لكل شيء، لنفسها ومدرستها ولأي حد متفوق، بل ولحياتها بالكامل.
 أصبحت مفرطة الحساسية، كئيبة، تكوَّنت هالات سوداء تحت عينيها، وزاد وزنها جدًّا، وقررت ماريا الانعزال عن أي نشاط به اختلاط بآخرين أو فيه إثبات للذات.
 فقدت ماريا إحساسها ببراءتها ونقائها، وبعدما كانت فارسة مجاهدة كما كان يصفها والدها، أصبحت كسولًا، متواكلة، ولوامة لنفسها، وفقدت ثقتها بنفسها وبقدراتها.
 وكان أقصى عقاب فرضته على نفسها، أنها حرمت نفسها من الطلوع لمجرة النور من أول نتيجة سنة رابعة ابتدائي، كانت تراه مكانًا طاهرًا ملائكيًّا، وأنها لا تستحق زيارته وهي تنجح بالغش، حتى إذا كان هذا نابعًا من ضعفها وخوفها من المواجهة.
 وشكري كان بعيدًا تمامًا عن كل ما حدث مع ماريا؛ فقد حرصت خديجة أن تخفي تفاصيل مساعدة إقبال عن أي شخص حتى عن شكري؛ لأنها كانت ترى أن هذه هي الطريقة الوحيدة التي تستطيع أن تساعد بها ابنتها. لم تكن تعرف أنها بذلك عقَّدت مشكلتها أكثر، وبدلًا من البحث عن حل جذري حقيقي لمشكلتها مع التعلم، سمحت بتدمير قيم أخلاقية جوهرية؛ كان ثمنها انعدام ثقة ماريا في ذاتها.
 وشكري بدأ يلاحظ تدهور حالة ابنته، والتي شعر أنه يفقدها عامًا وراء الآخر.
الفصل الخامس
   الحياة دي مغامرة جميلة شــــيقة، صحيــــــــح فيــــها عواصف وأعاصــــــير، بس إحنا دايمًا نقــــــــدر عليها، لما نعيشها بكل معانيها الجميلة والصعبة...   
 جلس شكري وخديجة يتابعان التليفزيون باهتمام شديد، وبدأ بث مباشر لخطاب الرئيس محمد أنور السادات، كان خطابًا ينتظره كل العالم، بعد مرور أربع سنوات على حرب أكتوبر 1973.
 «السيد الرئيس أيها السيدات والسادة، اسمحوا لي أولًا أن أتوجه إلى السيد رئيس الكنيست بالشكر الخاص؛ لإتاحته هذه الفرصة لكي أتحدث إليكم. وأبدأ حديثي بالسلام عليكم ورحمة الله، والسلام لنا جميعًا، بإذن الله.
 وقد جئت إليكم اليوم على قَدَمَيْن ثابتَتَيْن، لكي نبني حياة جديدة، لكي نُقِيم السلام. وكلنا على هذه الأرض، أرض الله، كلنا مسلمين ومسيحيين ويهودًا، نعبد الله، ولا نشرك به أحدًا. وتعاليم الله ووصاياه، هي حب وصدق وطهارة وسلام..».
 - برافو عليك يا سادات.
 قال شكري بحماس، ثم أحدٌ ما خَبَط على الباب وفتحت إيفا:
 - أهلًا يا حبيبتي.
 كان الحاج حسن الديب الذي قبَلها وقال لها:
 - حطي لنا اللب والسوداني ده في أطباق بسرعة وماتنسيش أطباق للقشر.
 وبسرعة أخذ الحاج حسن مكانه بجوار المشاهدين، وقال لشكري وخديجة:
 - ها فاتني جزء كبير؟
 - لأ لسّه بادئ يا بابا حسن.
 ردت خديجة وكل تركيزها على شاشة التلفزيون..
 إنني ألتمس العذر لكل من أذهله القرار، أو تشكك في سلامة النوايا وراء إعلان القرار. فلم يكن أحد يتصور أن رئيس أكبر دولة عربية، تتحمل العبء الأكبر والمسئولية الأولى في قضية الحرب والسلام في منطقة الشرق الأوسط، يمكن أن يعرض قراره بالاستعداد للذهاب إلى أرض الخصم. ونحن لا نزال في حالة حرب، بل نحن جميعًا لا نزال نعاني آثار أربع حروب قاسية خلال ثلاثين عامًا، بل إن أُسَر ضحايا حرب أكتوبر1973، لا تزال تعيش مآسي الترمل، وفقْد الأبناء، واستشهاد الآباء والإخوان.
 - العرب طبعًا مش هايسيبوه.
 علق شكري على خطاب الرئيس، وأحضرت إيفا أطباق اللب والسوداني، قدمتها للحاج الذي سألها بود:
 - ها إزي سنة أولى جامعة؟
 - الحمد لله يا جدو كويس قوي، إن شاء الله أتعين معيدة.
 - أخلص الخطاب بس، وعندي ليكي عرض هايل، أمال ماريا فين؟
 - بتعمل الواجب في أوضتنا.
 قالت خديجة بلطف لابنتها الشابة:
 - والنبي يا إيفا بصي عليها، شوفيها إذا كانت محتاجة حاجة، ومساعدة في القراءة أو حاجة. خلاص الامتحانات على الأبواب وهي بتحتاج وقت. ذاكري معاها شوية لحد ما بابا يخلص يا حبيبتي.
 - هحاول يا ماما إنتي عارفاها بحالات، وبعدين كفاياكم دلع فيها بقى.
 قاطعهم شكري لاهتمامه بخطاب الرئيس وقال:
 - طب خلونا والنبي نكمل الخطاب، نشوف الريس هايعمل إيه. إحنا في لحظة تاريخية لمصر، والمنطقة بالكامل.
 «ولقد تحملت وأتحمل متطلبات المسئولية التاريخية. ومن أجل ذلك، أعلنت من قبل، ومنذ أعوام، وبالتحديد في‎4 فبراير1971، أنني مستعد لتوقيع اتفاق سلام مع إسرائيل. وكان هذا أول إعلان يصدر عن مسئول عربي، منذ أن بدأ الصراع العربي - الإسرائيلي. وبكل هذه الدوافع التي تفرضها مسئولية القيادة، أعلنت في السادس عشر من أكتوبر1973 ـ وأمام مجلس الشعب المصري ـ الدعوة إلى مؤتمر دولي، يتقرر فيه السلام العادل الدائم.
 ولم أكن في ذلك الوقت، في وضع مَن يستجدي السلام أو يطلب وقف النار. وبهذه الدوافع كلها التي يلزم بها الواجب التاريخي والقيادي، وقَّعنا اتفاق فكِّ الاشتباك الأول، ثم اتفاق فكِّ الاشتباك الثاني في سيناء. ثم سعينا نطرق الأبواب ـ المفتوحة والمغلقة ـ لإيجاد طريق معين نحو سلام دائم، عادل. وفتحنا قلوبنا لشعوب العالم كله، لكي نتفهم دوافعنا وأهدافنا، ولكي نقتنع فعلًا أننا دعاة عدل وصنَّاع سلام.
 وبهذه الدوافع كلها، قررت أن أحضر إليكم، بعقل مفتوح وقلب مفتوح وإرادة واعية، لكي نُقِيم السلام الدائم، القائم على العدل.
 إنني لم أجئ إليكم لكي أسعى إلى سلام جزئي، بمعنى أن ننهي حالة الحرب في هذه المرحلة، ثم نرجئ المشكلة برمَّتها إلى مرحلة تالية. فليس هذا هو الحل الجذري، الذي يصل بنا إلى السلام الدائم.
 لقد جئت إليكم لكي نبني معًا السلام الدائم، العادل؛ حتى لا تُراق نقطة دم واحدة من جسد عربي أو إسرائيلي. ومن أجل هذا، أعلنت أنني مستعدّ لأن أذهب إلى آخِر العالم.
 وهنا رن جرس التليفون رنة طويلة، والتفتت خديجة وقالت: «ده ترانك»، وأسرعت نحو التليفون:
 - ألو أيوه يا منير، أيوه طبعًا كلنا بنتفرج عليه، محدش يصدق اللي الريس وصل له ده. مبروك يا حبيبي، والناس في الأردن بتقول إيه، ما يستاهلش كده الريس منهم، هما عايزين إيه، يعني أربع حروب وأولادنا بيتبهدلوا ويموتوا فيها مش كفاية، وإنت أخبارك إيه، ورولا عامله إيه؟ والواد باسل المجرم.. بخير؟ طيب يا حبيبي.. هتنزلوا مصر السنة دي؟ وحشتني قوي يا منير يا حبيبي، لسّه شقي زي ما انت.
 وضحكت خديجة على ردود أخيها، وقالت بحنان:
 - مع ألف سلامة، مع ألف سلامة يا روحي، بوسهم لي كلهم، هاسلم لك عليهم، حاضر يا روحي، مع السلامة، مع السلامة.
 ونظر شكري لخديجة وقال:
 - منير أخباره إيه؟
 قالت خديجة بسعادة:
 - حلو، الحمد لله، بيسلم عليكم كلكم.
 «إنني أحيّي أصواتًا إسرائيلية، طالبت بالاعتراف بحقوق الشعب الفلسطيني، وصولًا إلى السلام، وضمانًا له. ولذلك، فإنني أقول، أيها السيدات والسادة، إنه لا طائل من وراء عدم الاعتراف بالشعب الفلسطيني وحقوقه في إقامة دولته وفي العودة. لقد مــررنا ـ نحن العرب ـ بهذه التجربة من قبل، معكم، ومع حقيقة الوجود الإسرائيلي، وانتقل بنا الصراع من حربٍ إلى حربٍ، ومن ضحايا إلى مزيد من الضحايا، حتى وصلنا اليوم، نحن وأنتم، إلى حافة هاوية رهيبة وكارثة مروّعة، إذا نحن لم نغتنم اليوم معًا فرصة السلام الدائم والعادل.
 ولا داعي للدخول في الحلقة المفرَغة مع الحق الفلسطيني.
 إنني أحمل إليكم من شعب مصر، الذي يُبارك هذه الرسالة المقدسة من أجل السلام، أحمل إليكم رسالة السلام، رسالة شعب مصر الذي لا يعرف التعصب، والذي يعيش أبناؤه، من مسلمين ومسيحيين ويهود، بروح المودّة والحب والتسامح. هذه هي مصر التي حمّلني شعبها أمانة الرسالة المقدسة، رسالة الأمن والأمان والسلام. بشّروا أبناءكم، أن ما مضى هو آخر الحروب ونهاية الآلام، وأن ما هو قادم هو البداية الجديدة، للحياة الجديدة، حياة الحب والخير والحرية والسلام.
 أيها السيدات والسادة..
 لقد اخترت أن أخرج على كل السوابق والتقاليد التي عرفتها الدول المتحاربة، ورغم أن احتلال الأرض العربية ما زال قائمًا، بل كان إعلاني عن استعدادي للحضور إلى إسرائيل مفاجأة كبرى، هزَّت كثيرًا من المشاعر، وأذهلت كثيرًا من العقول، بل شككت في نيَّاتهم بعض الآراء، برغم كل ذلك فإنني استلهمت القرار بكل صفاء الإيمان وطهارته، وبكل التعبير الصادق عن إرادة شعبي ونواياه، واخترت هذا الطريق الصعب، بل إنه في نظر الكثيرين أصعب طريق.
 اخترت أن أحضر إليكم، بالقلب المفتوح والفكر المفتوح.
 اخترت أن أعطي هذه الدفعة لكل الجهود العالمية المبذولة من أجل السلام.
 اخترت أن أقدم لكم، وفي بيتكم، الحقائق المجرّدة عن الأغراض والأهواء.
 لا لكي أناور، ولا لكي أكسب دولة، ولكن لكي نكسب معًا أخطر الجولات والمعارك في التاريخ المعاصر، معركة السلام العادل والدائم.
 إنها ليست معركتي فقط، ولا هي معركة القيادات فقط في إسرائيل، ولكنها معركة كل مواطن على أرضنا جميعًا، من حقّه أن يعيش في سلام. إنها التزام الضمير والمسئولية في قلوب الملايين.
 وقد تساءل الكثيرون، عندما طرحت هذه المبادرة، عن تصوري لما يمكن إنجازه في هذه الزيارة، وتوقعاتي منها. وكما أجبت السائلين، فإنني أعلن أمامكم أنني لم أفكّر في القيام بهذه المبادرة من منطلق ما يمكن تحقيقه أثناء الزيارة، وإنما جئت هنا لكي أبلغ رسالة.
 ألا هل بلّغت؟ اللهّم فاشهد. اللهم إنني أردد مع زكريا قوله: «أحبوا الحقّ والسلام».
 وأستلهم آيات الله - العزيز الحكيم - حين قال:
 (قُلۡ ءَامَنَّا بِٱللَّهِ وَمَآ أُنزِلَ عَلَيۡنَا وَمَآ أُنزِلَ عَلَىٰٓ إِبۡرَٰهِيمَ وَإِسۡمَٰعِيلَ وَإِسۡحَٰقَ وَيَعۡقُوبَ وَٱلۡأَسۡبَاطِ وَمَآ أُوتِيَ مُوسَىٰ وَعِيسَىٰ وَٱلنَّبِيُّونَ مِن رَّبِّهِمۡ لَا نُفَرِّقُ بَيۡنَ أَحَدٖ مِّنۡهُمۡ وَنَحۡنُ لَهُۥ مُسۡلِمُونَ) صدق الله العظيم.
 والسلام عليكم..
* * *
 في هذا الوقت، دخلت إيفا تساعد ماريا في المذاكرة..
 - اقري يلا يا ماريا.
 وظلت ماريا تنظر في صفحة الكتاب، وتصمت فترة طويلة حتى تقرأ أول كلمة، ثم ثاني كلمة.. وهكذا، لكن للأسف كانت قراءتها خطأ، أحيانًا تقرأ الكلمة بالمقلوب، كانت إيفا تصحح لها الكلمة، ثم تبدأ في قراءة الكلمة التالية عن طريق تخمين الحروف في وسط وأول وآخر الكلمة.
 إيفا كانت مندهشة من حالة أختها، لا تعرف ما سبب تأخرها بهذا الشكل في القراءة والكتابة، مع أنها طوال عمرها طفلة ذكية جدًّا.
 تتساءل إيفا:
 - ماريا إنت مش شايفة كويس؟!
 وترد عليها ماريا بتذمر:
 - لأ شايفة.
 - أمال إيه؟
 بعد سكوت طويل قالت ماريا:
 - أنا مش عارفة، أنا بشوف كل الفقرة كأنها حتة واحدة، مش عارفة أفكها من بعض.
 - يعني إيه ده؟ ممكن تكوني مش عارفة الكلمات دي؟ مش إنت درستيها في سنين قبل كده؟
 سألت إيفا بحيرة، وماريا صامتة لا تعرف إجابة..
 حاولت إيفا تساعدها مرة ثانية، بأنها تقرأ أول حرفين من أي كلمة تجد ماريا صعوبة في قراءتها، لكن بلا جدوى، وتكمل إيفا قراءة السطر كله، على أمل أن تكمل ماريا قراءة في السطر الذي يليه، لكن هذا أيضًا لم يجد.
 شعرت إيفا بالضيق، كانت تعتقد أن ماريا تستسهل حتى تقرأ لها النص بأكمله، كما يفعل معها والدها. لكن إيفا قررت التعامل مع الموقف بشكل مختلف عن والديها وقالت لماريا في أمر:
 - ماريا كملي الباقي.
 ردت ماريا بحزن على نفسها:
 - لأ مش هكمل، امشي مالكيش دعوة بيا، مش هاذاكر معاكي، أنا هذاكر مع بابا لما يخلص.
 - ما فيش حاجة اسمها كده يا ماريا، الامتحانات خلاص كمان أسبوع، لازم تحاولي تاني وثالث، ما تستسلميش كده.
 ردت ماريا بغيظ وعصبية:
 - أنا مش انتي يا إيفا، أنا هاستنى بابا لما يخَلَص خلاص، روحي إنت شوفي حالك، معلش يا ستي عطلتك.
 قالت إيفا بضيق:
 - إنتي حرة، بس إنت دلوقتي في إعدادية للمرة التانية، وعندك 16سنة، مش هينفع تكملي كده، أمال هاتعملي إيه في الامتحانات السنادي؟
 ردت ماريا بتمرد:
 - مين طلب منك أصلًا مساعدة، أنا مش عايزة حاجة منك.
 قالت إيفا بنبرة عطف على ماريا:
 - أنا بقولك كده علشان خايفة عليك يا ماريا.
 استفزت نبرة العطف ماريا، واحمرّ وجهها لدرجة أن خدودها عملت شبورة على نظارة القراءة الموضوعة فوق عينيها، قلعت النظارة بعصبية، وألقتها على المكتب، وأسرعت نحو أختها بكل قوتها، ودفعتها ناحية الدولاب، كانت دفعة قوية أفقدت إيفا توازنها لتقع على الأرض.
 شعرت إيفا بغضب شديد من تصرف ماريا، واستمرت في استفزازها، وكررت بانفعال وتحفز، وهي تثأر لكرامتها:
 - يا شيخة خلي عندك شوية دم، إنت إيه ما بتحسيش أبدًا، بابا بيجي من الشغل كل يوم تعبان طول النهار، بينام له شوية، وبعدين يسهر على ترجمة الكتب طول الليل، إنت ماعندكيش إحساس.
 «بابا هايقرا لي» قالت إيفا بتريقة، وكملت بنبرة ساخرة كلامها اللاذع لماريا:
 - اعتمدي على نفسك بقى شوية، إنت مش لسّه بيبي في لفة، إنت كبرتي يا ماريا خلاص، كفاية بقه دلع، واعتماد على بابا في المذاكرة، وعلى الناس التانية، وماما يا عيني عليها عمالة مش عارفة تلاحق عليك في المدرسة. اشتغلت في المدرسة مخصوص علشان خاطرك، بتلاحقك بصداقاتها مع المدرسات والمدرسين على النتائج اللي ماتسرش، اكبري بقى، اكبري.
 وهنا تداركت إيفا أنها جرحت أختها بكلامها، وفعلًا المواجهة بينهما كانت عنيفة وموجعة.
 بعد كلام إيفا، ضمت ماريا ركبها لصدرها، ووضعت وجهها بين ذراعيها، وانهارت باكية. كلام إيفا وجع ماريا لأنها كانت تعرف بداخلها أن كلام أختها صحيح، وإيفا نظرت لأختها بأسف، لكن كان الوقت قد فات على أي مصالحة.
 حاولت تقوم من على الأرض بعد الخبطة القوية التي سببتها لها ماريا.
 وفي هذا الوقت دخل شكري وخديجة الحجرة، في حالة انزعاج، من أصوات الصراخ والخبط، وقالت خديجة باستياء:
 - في إيه يا بنات، صوت الخناقة جايب آخر البيت!!
 لم ترفع ماريا وجهها، وانهارت أكثر وسط إحساسها بالقهر والضعف.
 وقال شكري بانفعال:
 - فيه إيه بس يا بنات، إيه الزعيق ده، وإيه يا ماريا مناسبة العياط الزايد ده، ما بلاش الحساسية المفرطة دي! وإنت يا إيفا مش قادرة تحايلي أختك وتساعديها من غير خناق.
 وهنا تدخلت خديجة، وقالت لتهدئة الموقف:
 - اطلعي يا إيفا دلوقتي، جدو حسن كان عايزك بره، يلا نطلع نقعد معاه علشان عيب يبقى قاعد لوحده.
 وخرجت خديجة مع إيفا وقالت لها:
 - بالراحة على أختك شوية، حاولي تفهميها وتقربي منها علشان تفتح لك قلبها.
 وردت إيفا في ندم على ما قالته لأختها:
 - حاضر يا ماما، حاضر.
 أما شكري فقد جلس بجوار ابنته على السرير، وهي تبكي في صمت، وقال لها بحنان:
 - مش عايزة تقولي لي مالك، ليه بتتخانقي مع أختك وهي بتحاول تساعدك، ليه يا ماريا العنف في التعامل معاها؟
 تعالت شحتفة ماريا، وحافظت على وجهها مدفونًا بين ذراعيها، وتبكي بحرقة أكثر، ولم ترد على شكري.
 استوعب شكري حالة ماريا، وبدأ يدلك لها ظهرها المحني، حتى تفرده، وتنظر له، وتكلمه، وكمل وقال:
 - مش إيفا اللي ضايقتك صح؟ فيه حاجة تانية زعلتك.
 وهنا هزت ماريا رأسها، حضنت أباها كأنها تستنجد به، وانهارت باكية بتأوه تعبيرًا عن الألم الكبير الذي تشعر به، ودفنت رأسها في حضنه، كما اعتادت أن تفعل كلما واجهت مشكلة كبيرة، تركها شكري تخرج كل ما بداخلها، وهو يطبطب على ظهرها، ويضمها إليه:
 - طيب لما تبقي جاهزة، احكي لي إيه اللي مضايقك، فضلت ماريا تبكي بدون أي رد فعل، لحد ما قررت تزيح الهم عن قلبها، وتعترف لباباها عن سر نجاحها طول السنين اللي فاتت وقالت:
 ”Mon père, je voudrais que vous avouer que je suis un menteur et - trompeur“ (بابا أنا عايزة أعترفلك إني مخادعة وكذابة).
 وكملت ماريا بدموعها:
 - كل نجاحي السنين اللي فاتت كان بالغش والواسطة، مش هقدر أشيل السر ده أكتر من كده، الموضوع ده واجعني من جوايا قوي يا بابا.
 استمع شكري لابنته، واحترم صراحتها وقال لها:
 - حمد الله على السلامة، خلاص يا ماريا، إنت كده اخترتِ إنك تحلي مشكلتك، أنا بحترمك كده أكتر من الأول، ومش مهم إنك تنجحي يا حبيبتي، المهم إنك ما تساوميش على نفسك تاني أبدًا.
 ومسحت ماريا دموعها وقالت:
 - يعني إنت مش هتخاصمني؟
 رد شكري بحنان:
 - لأ طبعًا، بس إحنا لازم ندور على حل جذري للمشكلة دي يا ماريا، يا إما ها نفضل نجري من العفريت ده طول حياتنا.
 كمل شكري كلامه بشكل هادئ وقبلها وقال لها: «تصبحي على خير»، وتركها وخرج.
 لكن في الحقيقة شعر شكري بالحزن على ابنته، لم يكن يتمنى أبدًا أن تؤثر مشكلتها في القراءة والكتابة على قيمها الأخلاقية بالإضافة لمستواها التعليمي.
 شكري شعر بالأسى على ابنته التي لم تعش حياتها، إيفا وهي في نفس عمرها؛ كان لها أصدقاء يزورونها، تخرج معهم، يحدثونها هاتفيًّا. أما ماريا فهي منعزلة، وفي حالة صمت دائم.
 استمتعت إيفا بحيويتها ونشاطها واشتركت في العديد من الأنشطة الرياضية في نادي هليوبلس، والذي أعطاهم جدهن حسن عضوية شرفية به، بالإضافة إلى رحلاتها مع شباب الكشافة البحرية.
 قرر شكري عدم الاستسلام لشعوره هذا، وأن يجد حلًّا يخرج ماريا من حالتها، ولكي يساعدها عليه أن يحدد طبيعة مشكلتها، بالتأكيد هناك خلل ما يحتاج لعلاج، ما هو؟ لا يعرف!
* * *
 في المساء، وبعد نوم كل أهل البيت، دخل شكري مكتبه، ليبدأ عمله بالترجمة، فرصة يوم غد إجازة رسمية، ولا مانع من سهرة طويلة؛ ينجز فيها الكثير من عمله. شكري كان يترجم كتبًا من اللغة العربية إلى اللغة الفرنسية، والعكس؛ حتى يزود دخله بعد الهجرة، فالحياة في القاهرة أغلى ومتطلباتها أكثر.
 وشكري كان يستمتع بالترجمة التي أصبحت رفيقًا دائمًا له، أحيانًا في الأدب، وأحيانًا في العلوم وأحيانًا أخرى مقالات سياسية، كل موضوع كان يضيف شيئًا جديدًا لحكمة شكري وشموليته في رؤية الأمور.
 انتهى شكري من ترجمة مقال عن التعليم المهني، وبعد مراجعته جيدًا، أشعل سيجارة وبدأ يدخنها في سكون، وهو لا يزال جالسًا على مكتبه، ومسندًا رأسه بيده. بدأ يستعيد شريط حياته، من أول البعثة وحياته في فرنسا، والهيئة، والإسماعيلية، والفيلا، وتصوراته وقتها عن السعادة.
 تذكر أمه والملوخية، ودكر البط بالفريك، وإخوته، وخاصة أباه وخروجات الحسين والحديث بينهما، والتمشيات، وسيد الكبابجي وفطاطري الحسين.
 دمعت عيون شكري وهو يترحم على أهله: «الله يرحمكم يا أبويا، ويا أمي، ويكتب لكم المغفرة والرحمة».
 وكمل بذكرى حفلة الغورية والموسيقى والآلاتية. وتذكر إيفا - ماريا وجمالها، وضحك على رغبته الصبيانية فيها، وهز رأسه وهو يضحك على نفسه.
 ولكن التفت من جديد لذكرى حديثها الأخير له، بأن يبحث عن قدره، ومهمته في الدنيا. وكمل شكري ذكرياته بجلوسه على القناة بعد الحديث الحاد بينه وبين الراهبة كولينا، ودعائه بأن يحمي بناته، ويوجهه للطريق الصحيح.
 وتذكر منير وخفة دمه، وتأثيره على البنات، وارتباط ماريا به.. «الله يمسيك بالخير يا منير».
 تذكر أيضًا المهندس صالح نديم، والغارات، والحرب، والكابتن غزالي، والأسرى وحنا والسباحة في مياه القناة المثلجة. وتذكر البطيخ، وأقفاص المانجة، وعملية التبادل، وصالح أبوالشيخ البدوي.
 أشعل سيجارة ثانية، وتطاير الدخان الكثيف عاليًا في الهواء، وكأنه يحمل معه كل ذكرياته. وأخذ شكري نَفَسًا عميقًا من سيجارته، واسترجع كل الأحداث مرة أخرى، والتفت في يقظة وكأنه وجد كنزًا دفينًا.
 اكتشف شكري أن ربنا كان بجانبه دائمًا، لكنه لم يدرك ذلك، بسبب الأحداث الكثيرة التي مرَّ بها. اكتشف أن ربنا كان موجودًا معه، مع كل شخص قابله، أو حدث أصابه. كل الظروف كانت مهيأة لتسانده، وتساعده في إيجاد مخرج من كل أزمة تظهر له في حياته.
 ويوم أن دعا ربنا استجاب له، وسبحانه يسبب الأسباب، ويظهر الشخص المناسب في الوقت المناسب لكي يساعده، وينقله للمرحلة التالية.
 أطفأ شكري السيجارة بسرعة وهو يفكر بسعادة، ويقول لنفسه: «أنا عرفت قدري.. عرفته»، وشعر أنه أخيرًا وجد إجابة لكلام إيفا - ماريا.
 « قدري هو إني أواجه المصاعب وإني أتقبلها، أساعد كل الناس، هو ده قدري، قدري كان المهندس صالح نديم، وممدوح، والأسرى، وحنا، ودلوقتي قدري ماريا».
 وكرر كلامه، وكأنه يذكر نفسه «دلوقتي قدري ماريا».
 وتخللت شكري حالة نشوة روحانية ، أخذ دُشًا سريعًا، ارتدى ملابسه، ونزل ركب سيارته الفيات 125 النبيتي واتجه إلى الحسين. بمجرد وصوله الحسين سمع أذان الفجر، ليجد نفسه يقول «ربي بيناديني». ابتسم وتذكر أباه وتمنى أن يكون معه الآن.
 أسرع ودخل من باب المسجد، وأقيمت الصلاة، وحرص شكري على الوقوف في الصف الأول، ليستمتع بتواجده به، وكأنه جزء من كل.
 صلى شكري بكل وجدانه، ودمعت عيناه تأثرًا بصوت المقرئ، وبحس مرهف قرأ الفاتحة، وانتهت الصلاة. دخل شكري مقام سيدنا الحسين بوجه مُنَوَّر، قرأ الفاتحة ورفع يده بالدعاء بالرحمة لوالديه، وبالفرج لابنته.
 انتهى شكري من الدعاء، وتنفس بعمق، كأنه يتنفس لأول مرة في حياته، حياه جديدة ومختلفة بها رحمة، ونور، وحكمة، حياة بها سبيل للصراط المستقيم.
 اليوم فقط فهم شكري تفسير أبيه السهل الممتنع للدنيا، اليوم فقط شعر شكري بروحانيات أمه ورقيها، وإيمانها بقدرة ربنا على الشفاء.. اليوم.. وُلد شكري من جديد.
 خرج شكري من باب المسجد، كان هناك العديد من الأشخاص يحملون الخبز، ثم وجد شيخًا ضريرًا يحاول الخروج من المسجد، سنده شكري، وساعده في لبس «البُلغة» وقال له:
 - إنما قولي يا عم الشيخ، الناس اللي قاعدة على باب الحسين مجهزين العيش كده ليه.
 رد الشيخ:
 - علشان كل من ليه حاجة أو مطلب يفك كربه، يوزع العيش على الغلابة، وينوي الشفا..
 وهنا قال الشيخ:
 - ومادام سألت يبقى من نصيبك، اجري يلا قبل ما العيش يخلص، وزع على الغلابة عشان ربنا يبارك لك بمشيئته.
 وفعلًا أسرع شكري إلى أحد بائعي الخبر، وكان ولدًا صغيرًا، والذي سأله:
 - هاتوزع بكام يا بيه؟
 أخرج شكري كل ما في جيبه، وجدهم 12 جنيه، وقال بدون تفكير:
 - وزع بـ11 جنيه إن شاء الله.
 بالفعل بدأ الولد في توزيع الخبز على الغلابة حول مسجد الحسين، وقال الولد لشكري:
 - اقعد أنت يا بيه على القهوة استناني.
 لكن شكري شعر برغبته في التوزيع بنفسه، بنية الشفاء لابنته، فقال للولد بود وبحماس:
 - لا أنا هوزع معاك.
 وبدأ شكري في توزيع الخبز على كل الجالسين على رصيف المسجد، وهو في حالة من الحضور، ورنت في أذنه كلمة (حضور)، وتذكر أباه الذي دعا له قائلًا:
 - لا حول ولا قوة إلا بالله العلي العظيم، ما دايم غير وجه الله، كل من عليها فان ويبقى وجه ربك ذو الجلال والإكرام.
 دمعت عينا شكري مرة أخرى تضرعًا وخشوعًا لعزة الله، وشعر بحب العاشق، وشهد حالة حضور أبيه بعشقه لله عز وجل في الصلاة، ورغبته في الاستمتاع بكل نعم الدنيا. ومشى شكري في اتجاه القهوة بعد مهمة توزيع الخبز، وضع يده في جيبه ووجد أنه لا يملك نقودًا تكفي لشراء فطير بالسكر للبنات من فطاطري الحسين. فقرر شرب كوب من الشاي بالنعناع على المقهى، قبل ما يرجع لأسرته. جلس على المقهى، وجاء له صبي عنده حوالي 19 سنة وقال لشكري:
 - تطلب إيه يا بيه؟
 - عندكم شاي بنعناع؟
 - أيوه يا بيه، واحد شاي يا معلم محمود وصلحه.
 والتفت شكري وقال للصبي:
 - المعلم محمود فين؟
 سأله شكري على أمل أن يجد القهوجي الذي يعرفه من زمان، ورد صبي القهوة الصغير:
 - أيوه، أهو واقف أهو بيباشر تحضير الطلبات.
 وقام شكري من مكانه، ليعرف إذا كان هو محمود القهوجي أم لا، وقرب منه وقال:
 - إزيك يا محمود.
 لم يلتفت محمود إليه وقال:
 - أهلًا.
 وبعد لحظات رفع محمود رأسه، ولما رأى الأستاذ شكري، انتفض من المفاجأة وقام من على كرسيه، واحتضنه وقال:
 - أهلًا، أهلًا، أهلًا يا شكري بيه، أشرقت الأنوار، والله أشرقت الأنوار، مش معقول يا شكري بيه، إيه الغيبة دي كلها، وازي الحاج عبدالله، والحاجة المبروكة الست هوا.
 رد شكري بحزن:
 - تعيش إنت يا محمود.
 انهار محمود من الخبر، وقال باكيًا:
 - ربنا يتولاهم برحمته، ويسكنهم فسيح جناته، الله يرحمهم، الله يرحمهم، إيه اللي حصل؟
 وجفف محمود دموعه وقال لشكري:
 - اتفضل نقعد هنا ونتكلم.
 - والله الحاج الله يرحمه توفي من حوالي 3 سنين، كان صدره تعبان شوية في الأواخر، أما أمي الله يرحمها نامت وما صحيتش بعد وفاة الحاج، هي كانت زعلانة قوي، وماكانتش قادرة تعيش لوحدها من بعده، خصوصًا بعد ما الكل أتجوز، وبقيت وحيدة.
 وردد شكري في سكون لإحياء ذكراهم: «الله يرحمهم ويحسن إليهم»، وسكت شكري لحظات ثم قال لمحمود:
 - إنما إنت عملت إيه في مشكلتك، فاكر؟
 - دي قصة طويلة يا أستاذ شكري والله، يا واد يا حسن.
 - أيوه يا بويا.
 ابتسم شكري لمحمود لأنه عرف الإجابة:
 - ما شاء الله! ابنك؟ ألف مبروك.
 وقال محمود بامتنان للست هوا وقال:
 - الله يرحمك يا ست هوا، ويباركلك في ذريتك، ويحجب عنهم الأذى.
 تأثر شكري من دعاء محمود لأنه من القلب، وهو فخور بأمه لأن عملها في الدنيا ما زال باقيًا لها ولذريتها من بعدها.
 وأكمل محمود:
 - يا أستاذ شكري ربنا كرمني بسم الله ما شاء الله بتوءم حسن أهوه واقف على الزباين، وحسين هو اللي في البوفيه بيجهز الطلبات، إنت سلمت يا واد على شكري بيه، دي أفضال أهله مغرقانا أنا وأمك.
 وسلم الولد في أدب وقام محمود وقال لشكري:
 - عن إذنك يا شكري بيه لحظة.
 همس محمود في أذن ابنه حسن، ثم قال له: «يلا بسرعة طيارة يا أبوعلي».
 جلس محمود بجوار شكري مرة أخرى وقال له: «يا أهلًا، يا أهلًا»، وكمل محمود يحكي لشكري على ما حدث:
 - الست هوا الله يجازيها كل خير قامت معانا بالواجب لمدة سنة كاملة، لحد ما ربنا كرمنا بالذرية الصالحة.
 - ممكن أعرف عملت إيه، ولو مافيهاش إحراج؟
 - الأسبوع اللي حضرتك كنت عيان فيه، نزلت الست هوا الحسين، وقابلت الجماعة زي ما الحاج أمر.
 - فعلًا!! ما كانتش فاكر كده.
 رد محمود بسرعة:
 - لأ إزاي دي الحاجة نزلت توزع عيش في الحسين علشان شفاك.
 وابتسم شكري، وكمل محمود وقال:
 - وشافت الجماعة، وفضلت ترقيها في مقام الحسين يجي ساعة، وذكية مراتي قالت إنها فضلت مثبتة إيدها على بطنها أغلب الوقت، وبعد ساعة قالت محتاجين نعمل الرقوة أكثر من مرة وطلبت تشوفني، بس قبل ما تمشى قالت للجماعة إنها تصبح كل يوم تمثل إنها حامل.
 تساءل شكري بتعجب:
 - إزاي يعني؟
 - زي ما بقولك كده، والنعمة الشريفة دي على عنيا.
 - صادق.. صادق.. وبعدين؟
 - بس ومن يومها كانت ذكية تقوم، تمثل إن نفسها غمة عليها، وكأنها بترجع، وطلبت منها تشتري لبس حمل وتمشي زي الحوامل، وتتوحم. كانت كل يوم بتطلب مني أجيب لها حاجة نفسها فيها، وفضلنا كده سنة.
 - طيب وإنت طلبت منك إيه؟
 - أنا بقى طلبت مني أني أحجب عنها أي حد يعايرها، أو ينبط علينا بالكلام لأننا ماعندناش عيال. ده أنا حتى غيرت العتبة، كنت عايش مع إخواتي في العمارة في صفط اللبن، وحضرتك عارف السلايف، بيقعدوا يكيدوا في بعض.
 الأول كنت بتخانق علشانها، وده بالضبط كان طلب الست هوا، ماكانتش عايزة حد يخش بيناتنا أنا وجماعتي ولا حد يجي عليها أبدًا. شوف دلوقتي أنا ساكن في السيدة، وعندي ولدين زي الفل، والأشية معدن في القهوة ومستورة والحمد لله.
 وبعد لحظات وصل حسن، ابن المعلم محمود، حاملًا لفة كبيرة، أخذها محمود وسلمها لشكري بكل أدب:
 - النبي قبل الهدية يا أستاذ شكري.
 - إيه ده يا محمود؟
 - ورحمة الغاليين عندك ما تكسفني يا أستاذ شكري، دي حاجة كده على ما قُسم تحلوا بيها بقكم.
 رد محمود مائلًا برأسه تقديرًا لمكانة الأستاذ شكري ابن أصحاب الفضل عليه.
 أخد شكري اللفة، كان مكتوب عليها فطاطري الحسين، ونظر لمحمود وابتسم وقال:
 - مقبولة يا محمود متشكر جدًّا.
 وقال في عزة حتى تظل المقامات محفوظة: «بس دي آخر مرة يا محمود علشان أنا عايز أجي تاني هنا براحتي، اتفقنا؟».
 - يا شكري بيه دي قهوتك والله العظيم، تنورنا في أي وقت.
* * *
 رجع شكري البيت، وكانت الساعة حوالي السابعة صباحًا، وقرر أنه يحضر طعام الإفطار، وضع الفطير على السفرة ، وجهز الشاي، وصحى خديجة من النوم، وقال لها:
 - خديجة اصحي يلا أنا جايب لك حاجة حلوة نفطر بيها، يلا بقى قومي.
 ردت خديجة:
 - هو النهارده مش أجازة برضه؟
 - اصحي يلا يا خدوجة، ده يوم جديد علشان ناخده من أوله.
 وشغل شكري الراديو على موسيقى هادئة، راقية، ثم دخل حجرة البنات، وفتح الستارة وقال وهو يدلك كل واحدة فيهن:
 - اصحوا يا كسلانين، يلا الفطير هايبرد، اصحوا يلا، اصحوا.
 وقامت إيفا تحضن باباها وتقَبله وقالت:
 - صباح الخير يا بابا، شكلك كده خلصت ترجمة المقال؟
 وقال شكري ضاحكًا:
 - أيوه.
 دخلت إيفا الحمام، ودخل شكري لماريا وهي ما زالت في السرير وقال لها بحنان:
 - Bonjour princesse.
 وردت ماريا بابتسامة وهي تحاول فتح عينيها:
 - صباح الخير يا بابا يا جميل.
 اقترب منها شكري وقال لها بهمس:
 - إنتي عارفة، كل حاجة هاتبقى تمام يا أحلى ماريا، فيه بداية جديدة جاية، أنا عايزك تفضلي تقولي كده.
 نظرت ماريا بقلق لوالدها:
 - بجد يا بابا أنت شايف كده؟
 ورد الأب:
 - أنا عارف كده، أنا متأكد إنك هاتبقي متفوقة في حاجة ما حدش مننا يقدر يعملها أبدًا، ونظر شكري لبنته بحب وقال: «افضلي قولي، أنا ببدأ بداية جديدة، أنا لقيت طريقي، بس خلي ده سر بينا أنا وإنت بس.
 لمعت عينا ماريا، وهمست في أذن والدها بعد ما قبلته:
 - بابا أنا عندي سر!
 التفت شكري باهتمام شديد وقال:
 - خير؟
 كملت ماريا همسًا في أذنه وهي تبتسم برقة:
 - أنا ببدأ بداية جديدة جميلة، وأنا خلاص ماشية في طريقي، بحبك يا بابا.
 تجمعت الأسرة حول السفرة، وقام شكري وقرأ على الأكل بصوت عالٍ:
 - بسم الله الرحمن الرحيم .
 قالت ماريا:
 - إنت بتفكرني كده بتيتة هوَّا.
 ابتسم شكري لأن هذه كانت نيته فعلًا، إحياء ذكرى تقاليد متوارثة لها حكمتها، وعمقها، أصبح شكري الآن مستعدًّا أن يكملها.
 وزع شكري الفطير بنفس طريقة والده، وقعد يحكي لخديجة، والبنات أثناء الأكل، ذكريات الفطير مع جدهم الحاج عبد الله، وعن أنواع الفطير وفطاطري الحسين، ومقابلته اليوم مع محمود القهوجي .
* * *
 وفي صباح اليوم التالي، استيقظت ماريا تستعد للذهاب إلى المدرسة مع خديجة، وقررت أن تبدأ يومها بالعبارة التي طلب منها والدها أن تكررها، وقالت ماريا لنفسها: «أنا ببدأ بداية جديدة، أنا لقيت طريقي».
 نزلت خديجة وماريا على السلم، حتى باب العمارة. وفجأة وقفت خديجة، وتسمرت في مكانها، لتراقب التاكسي الواقف، والسيدة التي تركبه .
 وقالت خديجة لنفسها:
 - مش معقول هي فعلًا؟
 وبسرعة نادت خديجة على صابر لتتأكد:
 - يا صابر، يا صابر، مين المدام اللي كانت بتركب التاكسي دي، ومعاها طفل صغير.
 ورد صابر:
 - دي الست الخواجاية اللي مأجرة الدور الأخير والروف من الدكتور نهاد البسيوني.
 - أيوه يعني تعرف اسمها؟
 - لأ بس سمعت من مدام شوشو إنها كانت في المنطقة من أيام بوي ما كان بواب، لسّه بجالها ساكنة من أول إمبارح بس.
 لم ترتح خديجة لجواب صابر، وهنا قالت ماريا:
 - ماما يلا الجرس قرب يرن، والمترو هايفوتنا، يلا وابقي استفسري من صابر لمّا نرجع، يلا أنا عندي امتحان شفوي مهم لأعمال السنة.
 وصلت ماريا وخديجة مع صوت جرس المدرسة، وقفت ماريا في تحية العلم بمفردها كالعادة. كل اثنين أصدقاء كانا يتجاوران في الطابور، إلا ماريا كانت دائمًا تقف بجانب أي شخص ليس له مكان، أو متأخر، أو طالب مشاغب مُعاقب بالوقوف آخر الصف.
 وماريا لم يكن لديها أصدقاء في فصلها الجديد؛ فقد كان أغلبه أولاد، ولم يكن يوجد غير أربع فتيات، اثنتان منهن نصف فرنسيات، والأخريات مصريات. وبعد سقوط ماريا سنة، أصبحت جديدة على الطلاب، وكانت مجموعات الأصدقاء تكونت بالفعل، ولم تحاول ماريا الانضمام إلى أي منها.
 ماريا كانت منعزلة في الفصل، وكان اسمها الشائع «الساقطة»، أو «اللي مالهاش اسم»، وفي الفُسحة كانت تمشي وحدها في الفناء، وتشاهد من بعيد البنات والأولاد .
 كانت تحمل دائمًا نوتة صغيرة ومنظارًا تراقب به العصافير؛ ماريا كانت معجبة جدًّا بنشاط العصافير، والعلاقات فيما بينها. كانت تذهب لملعب الكرة، وتجلس لتراقبهم بالنظارة المُكَبِرة، وكانت ترسمهم أو تكتب ملاحظات عن حياتهم.
 انتهت تحية العلم، وبينما بدأت صفوف الطلاب تصعد للفصول بانتظام، كان أحمد ثابت زعيم «الشلة» يدبر شيئًا مع أصدقائه، كانوا أكثر الأولاد المشاغبين في فصل ماريا، دائمًا ما يدبرون المقالب لكل زملائهم.
 لاحظ أحمد انشغال المشرفين بضبط الصفوف الأولى، فانتهز الفرصة، ومال على أصحابه، وهو يراقب ماريا. تعمدوا العودة إلى آخر الصف عند ماريا، وانتظروا الوقت المناسب، وفي أثناء صعود الصف الأخير، مد الزعيم المشاغب قدمه لعرقلة ماريا.
 وقعت ماريا على درجات السلم وسط عشرات الطلاب، ووقعت كتبها وكل أدواتها على الأرض. بدأت ماريا تتخبط من كل جهة، وسط تدافع الطلاب، حاجاتها مبعثرة حولها، وأخيرًا وصل أحمد ثابت لهدفه.. المنظار والنوتة، أخذهم بسرعة من حقيبتها، ووقف بالقرب منها وخبط المنظار على الأرض، وداس عليه بقدمه، وكسره، ثارت ماريا وقالت بصراخ:
 - ليه كده يا أخي، ليه؟
 وحاولت ماريا تنقذ منظارها، لكن للأسف لم تتمكن، ودخلت قطعة زجاج في يدها وأصابت إحدى عروقها، وسالت دماؤها على الكتب، وتراب السلم، وهي تبكي بغيظ مكتوم.
 ومع تأزم الموقف، أسرع الأولاد إلى الفصل، وأثناء هروبهم قطع أحمد ثابت نوتة الملاحظات إلى قطع صغيرة، وألقى بها لتتطاير فوق صفوف الطلاب وتتبعثر بينهم.
 وفي هذه اللحظة شعر المشرفون بوجود حركة مريبة في الصفوف الخلفية، وذهبوا فوجدوا ماريا ملقاة على الأرض، أخذتها اثنتان من المدرسات إلى الحمام، وذهب مدرس ثالث ليبلغ خديجة.
 دخلت ماريا الحمام مع المدرسات، وأبعدت نفسها عنهم بعنف، وجلست على الأرض، وضعت وجهها بين ذراعيها، ضمت ركبتيها إلى صدرها، وبدأت في بكاء هستيري لا يتوقف. ومع الوقت لم تعد تسمع أي صوت حولها، كل ما شعرت به ألم فظيع في صدرها، ودماء تنزف من يديها، وشعور رهيب بالاختناق.
 فقدت ماريا الإحساس بالوقت، والمكان، وبكل شيء، وفجأة وجدت حولها صمتًا وسكونًا تاميْن، وفتحت عينيها لتجد نفسها في الظلمة الملألأة.
 «ياه بقالي كتير قوي مادخلتش مجرة النور، أنا مبسوطة قوي إني هنا، والمرة دي أنا عايزة أقعد هنا، ومارجعش تاني».
* * *
 فتحت ماريا عينيها لتجد نفسها في سرير في المستشفى، وحولها شكري وخديجة وإيفا والممرضة، وفي يديها (كانيولا) لنقل الدم، وكانت تشعر بألم رهيب في يدها الأخرى، نظرت لها لتجدها ملفوفة، واضح أنها احتاجت لأكثر من غرزة.
 وقالت ماريا بدوخة من تأثير البنج:
 - هو إيه اللي حصل، أنا فين؟
 ورد شكري، وهو بيسرح شعر ابنته بيده وقال:
 - كله كويس يا حبيبتي.
 وقالت خديجة:
 - الحمد الله، أنا هاسأل الدكتور نقدر نخرج إمتى؟
 مالت إيفا على أذن أختها وهمست برقة:
 - قولي لي مين العيال دول اللي في المدرسة، وأنا أروح أكسرهم لك.
 وابتسمت ماريا بضعف وحزن:
 - ما انتي لمّا مشيتي من المدرسة بقوا يتلموا عليا.
 وحضنت إيفا ماريا أختها بأمومة وقالت:
 - ولا يهمك، أنا هاشوف شغلي معاهم.
 كانت إيفا تحاول التخفيف عن أختها، لكن عيون ماريا بدأت تدمع من جديد بعدما تذكرت هذا الحدث المؤلم.
 وقالت الممرضة بسرعة:
 - بلاش نتكلم في حاجة تزعلها، ده طلب الدكتورة ميولوني.
 التفت شكري للاسم وقال للممرضة:
 - دكتورة مين؟
 - دكتورة الأمراض النفسية، بنت حضرتك عندها انهيار عصبي.
 - طيب ممكن أكلم الدكتورة بره من فضلك؟
 سأل شكري بشغف لمعرفة الطبيبة، وردت الممرضة:
 - آسفة مش هاينفع دلوقتِ هي عندها جلسة.
 في هذا الوقت دخلت خديجة الغرفة مرة أخرى، ولحق بها شكري، وقال حرصًا على راحة ماريا:
 - تعالي نتكلم بره.
 وقالت خديجة لشكري:
 - دكتور نهاد البسيوني عايزنا نروَح دلوقتي، ونسيب ماريا ليلتين كمان علشان يطمنوا عليها، أنا بس المشكلة عندي المراقبة والتحضير للجان الامتحانات العملي في المدرسة.
 - ما فيش مشكلة روحي أنت وإيفا، وأنا هاقعد معاها اليومين دول؛ علشان امتحانات إيفا كمان، أنا هكلم الهيئة وأخد أجازة الاسبوعين الجايين.
 - طيب أنا هاروح وأجهز لكم شنطة فيها غيارات، وهارجع تاني بالليل.
 وقالت خديجة وهي في حالة توتر:
 - والله ما هافوتها للعيال السخيفة دي، أنا هاصعد الموضوع.
 - خلينا بس نعدي الفترة دي على خير، ونشوف هاتعمل إيه؟ امتحاناتها الأسبوع الجاي، ويبقى يحلها ربنا مع موضوع العيال دول، ومشاكلها كمان مع القراءة والكتابة، أنا عايزك بس تسألي في المدرسة عن إمكانية عمل لجنة خاصة ليها مرة أخيرة الأسبوع الجاي.
 قال شكري وهو يفكر في هدوء: «يا رب اكرمنا بفرج من عندك»، ترددت خديجة وقالت بتوجس:
 - شكري، هي ماريا قالت لك هي كانت بتنجح إزاي طول السنين اللي فاتت؟
 وسكتت وهي تراجع نفسها في ندم ومستعدة لأي عتاب على الطريقة الخطأ التي عالجت بيها الأمور في السنوات الماضية، حتى تعثرت ابنتها.
 واحتضنها شكري وقال:
 - معلش ساعات الخوف بيخلينا نقدرالأمور بشكل غلط، ثقي في الله وفيا يا خديجة، أنا متأكد أن ربنا فرجه قريب، سامحي نفسك يا خديجة، وتوكلي على الله في طلب اللجنة الخاصة مرة أخيرة، المرة دي هي محتاجاها فعلًا.
 ارتاحت خديجة لكلام شكري وقالت:
 - طيب أنا كده هاروح على المدرسة الصبح، أهم حاجة أننا نحاول نطلب من (أنكل) جهاد المساعدة في إنها تفضل لمدة أسبوع في المستشفى لسبب طبي.
 رد شكري وهو يطمئنها مرة تانية:
 - سيبي لي أنا الموضوع ده، وركزي إنت في إجراءات طلب اللجنة الخاصة .
 ذهبت إيفا مع والدتها إلى البيت، ودخلت الممرضة، لتركيب محاليل جديدة لماريا، بعد انتهاء نقل كيس الدم، ثم حقنت لها دواءً جديدًا في المحلول المعلق، وسأل شكري الممرضة:
 - ده إيه اللي حضرتك علقتيه ده؟
 - ده محلول ملح، أما الحقنة فكانت مسكن علشان ألم الخياطة، الحقنة دي هاتهديها وتنيمها شوية.
 وقالت ماريا بضعف:
 - بابا ماتمشيش.
 - حاضر يا حبيبتي أنا قاعد أهو.
 وردد شكري في سره «لا حول ولا قوة إلا بالله»، وبعد دقائق نامت ماريا، وطفى شكري أنوار الحجرة وخرج.
 توجه شكري للاستقبال، ليبلغهم بأنه سيكون مرافق غرفة 306، وليسأل مرة أخرى عن طبيبة الأمراض النفسية؛ ليطلب منها كتابة تقرير طبي، لعمل لجنة خاصة لامتحانات ماريا، بالإضافة إلى شغفه ليعرف «من تكون د.ميولوني؟»، ثم سأل عن مكان الكافيتريا ليأخذ قهوة ويدخن سيجارة.
 ردت ممرضة الاستقبال:
 - الدكتورة ميولوني بتتغدى في الكافيتريا، شوفها هناك حضرتك، وخد منها ميعاد.
 وأسرع شكري للكافيتريا، كانت ضيقة بها العديد من الموائد المستديرة الصغيرة، في جانب منها يتناول الأطباء غداءهم في موعد استراحتهم، والجانب الآخر كان لأهالي المرضى. لم يجد شكري من يبحث عنها، شعر بالإحباط، جلس يدخن سيجارة وكعادته بدأ ينفخ الدخان لأعلى.
 وفجأة دخلت هي، شكلها كما هو، باستثناء القليل من التجاعيد بجوار عينيها، لكن روحها كما هي، لم تتأثر بهموم الدنيا، أو بالنظارة التي ترتديها الآن.
 «مش ممكن، دي هي بجد» قال شكري لنفسه بذهول، وعاد به الزمن حوالي عشرين سنة، شكري أدرك أن عمره الآن فوق الخمسين سنة، فجأة أصبح مهتمًّا بشكله وأناقته من جديد. لكن تعبيرات وجهها لم تكن توحي بأنها تتذكره، لكنها أقبلت عليه، وقالت:
 - مساء الخير أنا دكتورة ميولوني، حضرتك والد الأمورة اللي في غرفة 306؟
 أجاب شكري بذهول:
 - أيوه يا فندم.
 - تمانع حضرتك إننا نتكلم هنا شوية، عايزة أعرف شوية معلومات.
 وهنا دخل دكتور نهاد البسيوني، رأى شكري يجلس مع الطبيبة، سلم عليها، وقال:
 - أهلًا شكري.
 - إزيك يا دكتور نهاد.
 وقال الدكتور نهاد في جدية:
 - شكري، ماريا حالتها كانت صعبة جدًّا، فضلت فاقدة الوعي مدة طويلة.
 قاطعت دكتورة ميولوني الدكتور نهاد، وسألت بتعجب:
 - هي اسمها ماريا؟
 رد شكري بابتسامة على أمل أن تتذكره:
 - أيوه.
 وكمل دكتور نهاد وقال:
 - ده بالإضافة إنها فقدت دم كتير، الموضوع أكبر من بس خياطة جرح، هي كانت في محاولة انتحار.
 رد شكري بانزعاج:
 - لأ طبعًا، ماريا اتعرضت لموقف صعب في المدرسة، في الحقيقة ماريا بقالها فترة بتمر بتجارب صعبة عاملة عليها عبء نفسي، ولكن قطع شريان الإيد كان حادثة.
 وكمل الدكتور نهاد وقال:
 - ده ربنا بيحبها إن الدكتورة ميولوني كانت موجودة في الوقت ده في مصر، وفي المستشفى بتاعتنا كمان، لأنها لسّه جاية من فرنسا مع أسرتها لفترة محدودة، وعندها أحدث الأساليب والوسائل للعلاج النفسي.
 وابتسمت دكتورة ميولوني بتواضع وقالت:
 - دكتور نهاد بيبالغ شوية، أنا باستعين بوسائل غير تقليدية في التعامل مع المشاكل النفسية للأطفال، ومهتمة جدًّا بحالة ماريا، على فكرة أنا كمان جزء من اسمي ماريا، أنا اسمي إيفا - ماريا.
 وعلق الدكتور نهاد:
 - إيفا - ماريا في معزة خديجة عندي.
 تساءلت الدكتورة:
 - خديجة؟ خديجة القلعاوي، خديجة أخت منير؟
 علق دكتور نهاد:
 - آه صحيح مانتم كنتم تعرفوا بعض، إنت عارف يا شكري محلات العكاوي الجوهرجي اللي في الكربة دي أصلا كانت بتاعة أبو إيفا - ماريا، شوف الدنيا صغيرة إزاي، أبوها الله يرحمه كان من أعز أصدقائي، ده حتى إيفا - ماريا ساكنة في نفس العمارة دلوقتي. أنا مأجر لها الروف والدور الأخير، ما إنت عارف يا شكري أنا كنت فاتح الدورين على بعض.
 وهنا استوقف شكري الحديث وقال:
 - ثانية واحدة، يعني إنت، أقصد حضرتك ساكنة دلوقتي في عمارة الجواهرجي عكاوي؟!
 ردت بتلقائية:
 - أيوه.
 - إحنا ساكنين معاكي في نفس العمارة.
 قال شكري بذهول من عجب الأقدار، يشاء الله أن تضعه الظروف في امتحان جديد في حياته، كان يعتقد أن اختباراته قد انتهت مع معرفته لقدره، وصلاته بالحسين ولكن من الواضح أن أمامه منعطفًا جديدًا، ليس له فقط، بل لخديجة أيضًا.
 قالت إيفا - ماريا:
 - مش معقول.
 قال الدكتور نهاد:
 - أيوه صحيح، ما شكري يا إيفا - ماريا يبقى جوز خديجة.
 قالت:
 - بجد دي تبقى صدفة سعيدة جدًّا.
 وسكتت شوية وبعدين كملت كلامها:
 - طيب دلوقتي يا أستاذ شكري، أنا مهتمة قوي أعالج ماريا.
 - وإيه اللي يخلي حضرتك مهتمة بحالتها كده، أكيد مش علاج بس؟
 - عايزة آخد حالتها ضمن الحالات البحثية بتاعتي.
 واسترسلت إيفا - ماريا ابتسمت وقالت بشكل عملي:
 - بصراحة أيوه، لمَّا ماريا كانت فاقدة الوعي كان فيه صعوبــة في إفاقتــها، أنكل نهاد طلب مني أتدخل. ومن ضمــن الفحوصات اللي عملتها قياس النشاط بجهاز جديد موجود في ألمانيا بنسمي الجهاز ده (Bioresonance Machine) بيقيس ثلاثة أبعاد من الذبذبات الحيوية، البعد الأول لقياس حيوية الجسم، والثاني بيعكس الحالة النفسية والمشاعر اللي بيمر بيها المريض، أما القياس الثالث فهو لقدرة بتقولوا عليها في العالم العربي الحاسة السادسة، أو المعرفة الأولى للإنسان والموضوع ده بيهتم بيه الغرب جدًّا من الناحية البحثية، وأسماء القياسات بالإنجليزي.. (Vitality – Emotions – Intuition)».
 وهنا قاطعها شكري بقلق:
 - وده جهاز طبي بيستخدم بشكل روتيني ومعروف بشكل عام في الطب؟
 - الحقيقة لأ، ده جهاز مش مألوف لأنه جهاز للطب البديل.
 قال شكري بانفعال:
 - وأنا إيه اللي يخليني أجرب في البنت حاجات لسّه مش مؤكدة.
 وتدخل الدكتور نهاد ليهدئ حدة حديث شكري، وقال وهو يقوم:
 - يا أخي اسمع، شوف الجهاز ده وصلنا لإيه في عملية الإفاقة، عن إذنكم لازم أمشي دلوقتي عندي عمليات.
 وكملت إيفا - ماريا بصبر:
 - من فضلك اسمع، مؤشرات ذبذبات الجهاز ده ترجمت إن ماريا مش عايزة تعيش.
 - إيه الكلام الفاضي ده؟
 انفعل شكري مرة أخرى، ونسي تمامًا أنه أمام إيفا- ماريا، كان يراها مجرد طبيبة تعالج ابنته وقال:
 - إيه الكلام الفاضي ده.. لأ طبعا.
 قالت الدكتورة ميولوني بجدية:
 - من فضلك اسمع للآخر، الجهاز يقدر يعمل snap shot of the moment، يعني بيأخذ صورة للحظة ذاتها، ممكن يكون المريض ساعتها في حالة صدمة وفقد الرغبة في أنه يكمل حياته. وده كان واضح من القراءات، ماريا كانت حيويتها قياسها 5/-100 مشاعرها 100/5، بس الغريب جدًّا، واللي ماشفتوش قبل كده أن حدسها 100/100.
 ومن هنا بدأت أحاول أن أتواصل معها بأسلوب تعلمته في العلاج بالتنويم المغناطيسي، طلبت من الفريق المعالج الخروج، وبدأت أسمع للأصوات اللي بتصدر منها، والكلمات اللي بتقولها، كانت بتقول كلام عن النجوم، النور، وبدأت أدخل لها من المدخل ده واسألها نجوم إيه؟ ردت عليا وقالت:
 - مجرة النور اللي أنا فيها.
 كملت معاها وقلت:
 - هي حلوة؟
 قالت:
 - جدًّا، أنا مش عايزة أرجع.
 ولما سألتها ليه، قالت:
 - علشان مش عايزة أكون عبء.
 وسألتها من تاني على مين؟! قالت:
 - على كل اللي حواليا.
 قلت لها:
 - بس همّ بيحبوكي قوي، وعايزين يشوفوكي.
 تساءلت بشوق:
 - بجد؟! يعني أرجع؟!
 قلت لها:
 - ضروري فيه لسّه حاجات كتير مستنياكي، هاعد لحد أربعة وترجعي تاني معايا،4، يلا استعدي، 3 أدخلي الواقع تاني شوية شوية، 2 خدي نفس عميق، وفعلًا لقيتها بتاخد نفس،1 اصحي، وفضلت ماسكة ذراعها بقوة حتى تستعيد الإحساس في جسمها، وبعد دقيقة أو اثنتين لقيتها فتحت عينيها.
 عم السكوت والذهول على شكري وكملت إيفا - ماريا:
 - هي بنت حضرتك بيقولوا عليها بالفرنساوي physique.. مش عارفة اسمها إيه بالعربي.
 رد شكري بذهول:
 - مكشوف عنها الحجاب.
 - أيوه؟
 - أيوه كانت زمان وهي صغيرة كده بتشوف حاجات كتير قبل وقوعها، وبالذات وقت الحرب في الإسماعيلية، ولكن من أول ما هاجرنا على القاهرة ما بقتش تقول أي حاجة تدل على كده.
 - من فضلك وافق إني آخد حالتها بأسلوب الطب البديل، ممكن نكتشف حاجات كتير عن نفسيتها، وعالمها المذهل، وممكن نساعدها تبقى أسعد.
 طبعًا إدارة المستشفى هنا مش هاتوافق على ده، الوحيد اللي بيسمح لي بالعلاج بالأسلوب ده هو أنكل نهاد بعد ما شاف نتائج إيجابية لشغلي في فرنسا. أنا عايزاها تيجي لي في البيت، أنا عاملة عيادتي مؤقتًا هناك، لحد ما أشوف هاعمل إيه.
 - طيب ده معناه إنك كمان ممكن يبقى عندك حل لمشكلتها الأساسية؟
 - وإيه هي مشكلتها الأساسية؟
 استفسرت إيفا - ماريا، وقد أخرجت نوته صغيرة تكتب فيها ملاحظتها.
 - ماريا عندها صعوبة في القراءة والكتابة...
 قاطعته الدكتورة ميولوني، وقالت:
 - وأوقات في الفهم، وما بتعرفش تقرا بصوت عال قدام حد، ومابتحبش تقرأ حاجة لوحدها دايمًا محتاجة اللي يقرا لها، ولمَّا بتقرأ لوحدها تتلبخ وبتعرق ومابتفهمش المضمون، وممكن جدًّا تبقى عنيفة، وغالبًا عندها صعوبة إنها تكوِّن صداقات، معظم الوقت منعزلة في عالمها الخاص، بتلخبط الشمال من اليمين، مش كده؟
 نظر إليها شكري بذهول مرة ثانية وقال:
 - عرفتي إزاي ده كله؟
 قالت إيفا ـ ماريا:
 - لأن دية أعراض مرض صعوبة التعلم، وأوقات بيقولوا عليها الإعاقة الفكرية.
 تساءل شكري بدهشة:
 - يعني ده مرض؟
 ردت إيفا - ماريا:
 - اللي عند ماريا يعتبر من ضمن إعاقة صعوبة التعلم اسمها Dyslexia، بس هو مين اللي قال إن إحنا بنتعلم صح أصلًا؟!
 - يعني إيه.. تقصدي النظام التعليمي غلط؟
 - مش بالضبط، النظام التعليمي الحالي متناسب مع طريقة تطور عقلي وفكري لها نمط محدد، مش بالضرورة يكون بنفس الدرجة عند كل الأولاد، ومهم إن طرق التعليم متبقاش واحدة، لأن مش كل تطور عقلي زي التاني، فيه ناس بيتعلموا أحسن بالتجربة، وناس بالحركة، وناس بالملاحظة، وناس بالتصوير، وناس بالسمع. العملية التعليمية عملية فردية تختلف باختلاف الأشخاص.
 سأل شكري بشغف:
 - طيب إيه طريقة التعلم للأولاد اللي زي ماريا؟
 - أنا مش متخصصة في الـDyslexia، ولكن بشكل عام عندهم قدرة خارقة في خلق صور، وتكوين تصورات بشكل غير عادي، ويقدروا يتعاملوا مع التصورات دي كأنها حقيقة، خيالهم خصب جدًّا وواسع، عندهم فضول غير عادي لاكتشاف حقيقة الأشياء، وعلشان كده ممكن يكون أحسن ليهم التعلم بالتجربة، أو بالصور. ولديهم حب عميق للطبيعة والبيئة، بيفكروا بالصور مش بالكلمات، مش بس الصور، فيه منهم عندهم حس مرهف وغير عادي للموسيقى والأصوات.
 فيه أبحاث بتقول إن بيدخل حدقة عينهم نور أكثر من المعدل الطبيعي، وده بيخليهم محتاحين وقت طويل علشان يميزوا الكلمات في القراءة ويصنفوها.
 وكملت إيفا - ماريا كلامها:
 - وعلى فكرة ناس كتير جدًّا من المشاهير، والمخترعين، والعباقرة، كان عندهم Dyslexia.
 - بجد زي مين؟
 - كتير، جورج واشنجنتون، والت ديزني، ألبرت أينتشاين المفكر والعبقري، أجاثا كريستي الكاتبة، ده غير الرسامين بابلو بيكاسو، ليوناردو دافينشي، تشيرشيل السياسي البريطاني المحنك.
 قال شكري بانبهار:
 - على كده ماريا عندها موهبة عظيمة مش إعاقة.
 - بالضبط كده، ها هاتسيبني آخد حالتها وأكمل معاها؟
 وابتسمت تحاول استرضاء شكري والتأثير عليه، ونظر لها وقال بجدية:
 - في حالة واحده بس، إنك تساعدينا في كتابة تقريرعلشان تعدي امتحانات نصف السنة في لجنة خاصة.
 مدت إيفا- ماريا يدها لشكري وقالت بحماس:
 - اتفقنا.
* * *
 بعد ثلاثة أشهر من جلسات ماريا مع إيفا- ماريا المعالجة، لم تكن كافية لعلاجها، صحيح تحسنت حالتها بشكل كبير، لكن ليس بالشكل المرجو. ماريا كانت تحمل بداخلها مشاعر كثيرة لا تعرف كيف تتخطاها، وتتخلص من دائرتها المفرغة. مشاعر الألم وخيبة الأمل في نفسها كانت عميقة ومتأصلة من زمن طويل، ليس من السهل تجاوزها، وللأسف هذه المشاعر كانت تستنفذ ماريا، وكانت تمثل عائقًا أمام تحسنها.
 لذلك قررت إيفا - ماريا أن تحاول إيجاد مخرج لأن قياس ماريا الأخير على جهاز القياس Bioresonance Machine أشار إلى أن الحيوية 100/20 - المشاعر ما زالت 100/10 ـ وأما الحدس فهو موهبتها لأنه ما زال في أعلى قياس 100/100).
 هنا قررت إيفا - ماريا أن تستعمل تكنيكًا مختلفًا غير Coaching أو أسلوب المحاورة بالأسئلة المفتوحة الذي تعلمته مع مؤسسة الأسلوب التحاوري في أمريكا سنة 1974.
 قررت أن تستخدم أسلوب المزج بين الوعي واللاوعي، في دمج ما بين تكنيك التنويم المغناطيسي وحوار الأصوات.
 وشرحت إيفا - ماريا في سلاسة أسلوب الجلسة الجديد لماريا وقالت:
 - بصي يا ماريا كل بني آدم مننا بتدور جواه حوارات كتيرة جدًّا مع نفسه، وعلشان كده ممكن في أوقات كتير يبقى محتار أو مش قادر يقرر حاجة؛ لأن جواه صراع بين الأصوات المختلفة، وبنسميهم الشخصيات الفرعية، ممكن يكونوا مختلفين جدًّا عن بعض، لكن كلهم موجودون جوانا.. فاهمة؟
 ردت ماريا باستيعاب كامل:
 - أيوه، فهماكي جدًّا، يعني مثلًا أوقات بحس أني أقدر أوصل لكل حاجة أنا عايزاها، وأوقات تانية بحس بيأس شديد.
 - برافو عليك، وده بالضبط اللي عايزين نوصل له، نعرف كل شخصية فرعية جوه ماريا شكلها إيه، عايزه إيه، دورها إيه، من هنا هاتقدر ماريا تفهم مشاعرها ونفسها أحسن. ممكن كمان نعرف إيه أحسن طريقة تناسب ماريا في المذاكرة، عارفه كده؟
 وبحماس قالت ماريا:
 - دي تبقى حاجة هايلة، طب يلا، عايزاني أعمل إيه؟
 قالت إيفا - ماريا بصوت عذب:
 - عايزاكي تسترخي خالص على الشزلونج ده، وخلي كل تركيزك مع صوتي وبس، مافيش غير كلامي اللي انت حاسه بيه وسامعاه، عايزاكي تتخيلي سلم، إنت نازلة السلم، السلم عميق، وإنت نزلاه معايا، وفي آخر السلم فيه باب، شايفاه؟
 ردت ماريا بهدوء:
 - أيوه.
 - افتحي الباب.. وادخلي منه، باب بيخرج على جنينة، الجنينة جميلة قوي، الجنينة فيها خضرة، وورد، الورد ريحته حلوة، شماه؟
 ردت ماريا وهي شبه نائمة:
 - أيوه .
 قالت إيفا - ماريا بصوت عذب:
 - ماريا إنت ممددة على النجيلة دلوقتي.
 - شايفه إيه يا ماريا؟
 - شايفه السما.
 - مين الشخصية اللي بتتكلم دلوقتي.
 سألت إيفا - ماريا وهي تفتح نوتة الملاحظات، بعدما ضبطت في هدوء شديد جهاز القياس Bioresonance Machine لتكتب ملاحظاتها عن قياسات الحيوية ـ المشاعر ـ الحدس، وعلاقتها بعلاج ماريا.
 ردت ماريا بغضب:
 - الممسحة، ما تستاهلش إنها حتى تترفع من على الأرض.
 سألت إيفا - ماريا باستغراب:
 - ليه كده.
 - لأنها وسخت نفسها بخوفها، وضعفها، وفشلها.. دي غشاشة، ومخادعة، ومتواكلة.
 - طيب عايزة تعملي فيها إيه؟
 رددت ماريا بغِل:
 - عايزة أحرقها، أحرقها.
 ردت إيفا - ماريا بتحدٍّ:
 - يلا احرقيها وخلصي نفسك منها، خدي الكبريت وولعي فيها.
 صمتت ماريا.. وانتظرت إيفا - ماريا قليلًا وسألت:
 - ها حرقتيها؟
 قالت ماريا بنبرة تَشَفٍّ:
 - أيوه، واتخلصت منها، وبتفرج على رمادها المهبب اللي طفاني سنين طويلة.
 - يعني مش ندمانه على حرقها؟
 قالت ماريا في سكون:
 - أبدًا، آن الوقت أنها تبقى رماد خلاص، ده حتى الهوا طير رمادها في الجو، وأصبحت كأنها لم تكن، أو جزء من ذكرى مضت.
 وسكتت إيفا - ماريا وسألت:
 - ودلوقتي، مين معايا؟
 ردت ماريا أثناء استرخائها على الشزلونج وبعينين مقفلتين:
 - المراية.
 - إيه دورها وعايزه إيه؟
 - دورها إنها تحميني من الفشل، هي عاملة زي الكاميرا بتصور كل حاجة حواليها، أسلوب جديد في تنسيق كراسة مثلًا من حد من الأولاد في الفصل، أي خط يعجبني من أصحابي، حتى طريقة الكلام واللبس والتصرفات بتاعة البنات المهمة.
 المراية.. بتعكس اللي قدامها، وسهل عليها تتقمص أي حاجة، وأي حد حتى أحلام الناس علشان مبقاش مختلفة عنهم. المرايا بتاخد لقطات من كل اللي حواليها، بتاخد بالها من تفاصيل كتير قوي.
 - وبتعمل كل ده ليه؟
 ردت ماريا بتأثر:
 - لأن دورها تساعدني.
 - دورها تساعد مين بالضبط؟
 - LE BOSSU DE NOTRE DAME (أحدب نوتردام)، هو مش قادر يمشي، ولا يتحرك زي الناس الطبيعية اللي حواليه، هو مسخرة وتريقة الناس كلها، هو وحيد وحزين، وقبيح كمان. هو ما بيحبش نفسه، مكسوف منها، مكسوف من شكله، وكمان جبان على طول، مرعوب من أنه يغلط علشان ما يتحكمش عليه من الناس، أو يتضرب بالطوب.
 بدأت ماريا تبكي بحرقة عندما خرجت منها شخصية أحدب نوتردام، وصرخت ماريا بغضب:
 - أحدب نوتردام ده أنا، أنا... وكمَّلت ماريا بكاءها: أنت عارفة عملوا فيا إيه؟
 تركت إيفا- ماريا مريضتها تتحدث دون مقاطعة، خصوصًا عندما لاحظت نزول مؤشر المشاعر والحيوية ، وكملت ماريا كلامها:
 - كسرولي المنظار.
 قالت إيفا - ماريا:
 - وقطعوا النوتة كمان.
 قالت ماريا وهي تبكي:
 - النوتة مش مهمة، أنا زعلانة على المنظار.
 - اشمعنى المنظار؟
 سألت إيفا - ماريا وهي تخلع نظارتها بعد هذه الجلسة الطويلة مع ماريا، لكنها لم تفقد تركيزها.
 - لأنه كان عنيا، ما كنتش بعرف استمتع برؤية أي حاجة غير بيه، كان بيوضح لي، ويحدد لي الرؤيا خصوصًا في النور.
 - جربتي تقري بالمنظار قبل كده؟
 - حاولت، كنت بشوف الكلام كويس، ولكن السطر برضه كان بيهرب مني، والكلام بيدخل في بعضه، أنا أعتقد إن أنا عايزة منظار مسطرة علشان اقرأ من غير تشويش.
 ردت ماريا ودخلت في حالة ضحك، ثم هدأت وقالت:
 - بس مش هي دي أهمية المنظار بالنسبة ليا، المنظار كان مدخلي لعالم الفتافيت، وأنا بشوف بالمنظار كنت بَصغر وببقى توتة اللي قد الفتفوتة.
 وابتسمت ماريا وهي تسرح بخيالها وكملت كلامها وقالت:
 - توتة اللي قد الفتفوتة بتعمل المستحيل جسمها صغير جدًّا، وبتقدر تركب العصافير، وتتشعلق على أصغرعشب في النجيلة، بتتأمل كل حاجة بتمعن، ما هي جوه الحاجة بتشوفها أحسن. أحلى ما فيها إنها منطلقة، فيها روح المغامرة، وكانت بتتعلم كده كل حاجة بدون تعب ولا صعوبة.
 استمعت إيفا - ماريا بتركيز تام، ثم سألت ماريا بعدما لاحظت صعود مؤشرات الحيوية من تأثير هذه الشخصية:
 - وإيه بقى اللي بتحب توتة تتعلمه وتكتشفه؟
 - الطبيعة، إزاي الحاجات بتشتغل وبتتركب، وكمان علاقات الناس ببعضها. توتة شايفة كل حاجة من غير ما حد يلاحظ.
 سألت إيفا- ماريا بحذر:
 - طب في الضلمة إيه اللي بيحصل؟
 تغيرت ملامح ماريا تمامًا، وظهرت ملامح نضوج وعمق عليها غير مسبوقة، أكبر من سنها، اتسعت عيناها، ولمعت وأصبحت وكأن فيها كل أسرار الكون قالت:
 - أنا مش محتاجة أي حاجة في الضلمة، في الضلمة أنا موجودة، وحواسي كلها حاضرة.
 استغربت إيفا- ماريا جدًّا من هذا التحول، ولاحظت إيفا- ماريا صعودًا كبيرًا في جهاز القياس (Bioresonance Machine) في الحدس، ووصل المؤشر بسرعة شديدة جدًّا إلى أعلى درجة 100 وهي أعلى درجة فيه لقياس الحدس.
 بسرعة سألت إيفا - ماريا الشخصية الظاهرة:
 - مين اللي بتتكلم دلوقتي؟
 ردت ماريا بشموخ:
 - أنا عارفة.
 - عارفة إيه؟
 سألت إيفا - ماريا، وقاطعتها ماريا وقالت:
 - تقصدي عارفة مين؟ عارفة ده اسمي وصفتي.
 سألت المعالجة بتشوق:
 - شكلك إيه يا عارفة؟
 ردت عارفة بصوت ماريا
 - أنا هوا ما ليش شكل، أنا موجودة وبس.
 - تقصدي إيه؟
 ردت عارفة بثقة:
 - أقصد أني أقدر أشوف، وأعرف كل حاجة من مكاني ده.
 سألت إيفا- ماريا بلهفة:
 - مكان إيه؟ هو إنت فين؟
 - أنا ساكنة في مجرة النور.
 - وليه مش ساكنة في البيت مع ماريا؟
 - ماريا هي اللي بتطلع لي لمَّا بتحتاج تعرف حاجة، أو لما بتخاف، صحيح أوقات كانت بتحرم نفسها من أنها تشوفني، لكنها دايمًا كان عندها الإذن لدخول مجرة النور، هي مش عارفه قد إيه هي محظوظة؟
 استفزت عارفة فضول إيفا- ماريا وقالت لها بتحدٍّ:
 - طب يا عارفة تقدري تقولي لي أنا مين؟
 - إنت إيفا - ماريا ميولوني، ابنك باولو عنده خمس سنين، وعنده مشكلة.
 صمتت عارفة قليلًا وكملت:
 - وعنده توحد، إنت غلبتي في محاولاتك لعلاجه، ولفيتي الدنيا عشان تتعلمي أساليب جديدة لعلاجه، وآخر بلد كانت فرنسا، لكنك لسّه مش عارفة إزاي، جيتي من فرنسا على مصر، علشان بتدوري على...
 صمتت عارفة مرة أخرى..
 صعقت إيفا - ماريا من كلام عارفة - شخصية ماريا الفرعية ـ وشعرت بالخوف، ولكنها سارعت إلى مخاطبة عارفة من جديد وتساءلت:
 - «سكتي ليه.. أنا بدوَّر على إيه؟ من فضلك كملي.
 قالت عارفة:
 - لمَّا تسألي.
 سألت إيفا - ماريا، وكأن ماريا هي المُعالجة، شكل العلاقة تبدل تمامًا، وسألت إيفا - ماريا:
 - عارفة من فضلك، أنا جيت مصر لأن بيطاردني حلم عن أن علاج ابني هنا، ده صحيح؟
 ردت عارفة:
 - ماريا هي مدخل علاج ابنك، وأنت مدخل ماريا.
 سألت إيفا - ماريا بحيرة:
 - إزاي؟
 لكن المرة دي لم تجد ردًّا...
 نادت إيفا- ماريا:
 - عارفة..
 ولكن لا يوجد رد..
 نظرت إيفا- ماريا لمريضتها، وشعرت أن عليها إنهاء الجلسة، وقالت لماريا:
 - ماريا يلا استعدي علشان ترجعي معايا، 4.. يلا هانرجع، 3 ادخلي الواقع تاني شوية شوية، 2 خدي نفسًا عميقًا. وفعلًا، أخدت ماريا نفسًا عميقًا، 1 اصحي.
 فتحت ماريا عينيها وقالت:
 - ها عرفتي هاعرف أذاكر أحسن إزاي؟ مش هو ده كان أهم هدف للجلسة النهاردة؟
 نظرت لها إيفا - ماريا بإعجاب:
 - إنتي عارفة كل حاجة، بس إنتي مش واخدة بالك، خليني أكمل كتابة نتيجة الجلسة، وأقول لك بعد ثلاثة أيام، ولمَّا ترجعي من المدرسة اطلعي لي على طول.
 - فاضل شهرين على امتحانات آخر السنة يا إيفا - ماري تفتكري هنوصل لحاجة؟
 سألت ماريا وفتحت الباب تستعد للنزول، وردت إيفا - ماريا باطمئنان:
 - هنوصل لحاجات كتير، بس هاتي معاكي كتاب المرة الجاية.
 قالت ماريا قبل ما تمشي:
 - إيفا- ماري متشكره قوي، أنا بحبك.
 وأسرعت إيفا - ماريا عليها، وضمتها بقوة وقالت لها بتأثر:
 - وأنا كمان قوي.
* * *
 وعلى مدار الأيام الثلاثة كان شكري مشغولًا جدًّا في تحضير شيء ما مع الحاج حسن الديب. أما ماريا فكانت تعد الأيام بفارغ الصبر حتى تذهب لجلستها المنتظرة مع إيفا - ماريا. وفي اليوم الثالث رجعت ماريا من المدرسة، أنهت واجباتها بشكل أسرع من المعدل الطبيعي أصاب خديجة بالدهشة وقالت:
 - ماريا ما فيش طلوع عند دكتورة ميولوني إلا لما تخلصي الواجب.
 - ما أنا خلصته.
 ردت ماريا وهي تجري ناحية الباب. ماريا نفسها لم تلاحظ سرعتها غير المعهودة في عمل الواجبات، أصبحت مؤخرًا أكثر حيوية ونشاطًا، وتدخلت إيفا وقالت لوالدتها:
 - عملته يا ماما أنا شفته.
 ابتسمت ماريا لأختها تشكرها على مساعدتها، وقالت لها بابتسامة:
 - Je t’aime ma chérie (بحبك يا عزيزتي )
 وطلعت ماريا وكلها شوق لمقابلة معالجتها، وأعز صديقة لها إيفا - ماري، وفي يدها كتاب. كانت تناديها إيفا - ماري حتى تُميز اسمها عنها.
 بعد خروج ماريا قالت خديجة لابنتها الكبرى:
 - أختك شكلها كده مبسوطة من طريقة العلاج دي.
 - أيوه يا ماما، ثلاثة شهور العلاج مع الدكتورة ميولوني فرقوا مع ماريا جدًّا، نفسيتها اتحسنت وبقت منطلقة، حتى اشتركت في فريق التمثيل في المدرسة، قلت لك الموضوع ده؟! وبقى ليها صاحب في المدرسة، الأول كانت منعزلة، وما بتحبش حد يقرب لها، صحيح صاحبها فاكر أنه طول الوقت بيسوق أتوبيس، ولكنه صاحب وَفي لها.
 ردت خديجة:
 - عارفاه، بيدخل أوضة المدرسين كتير، ما هو كمان ابن مدرس الموسيقى الجديد، بس هي فعلًا وشها نوَّر، حاسة إنها بقت ماريا بتاعة زمان، كانت كده وهي صغيرة قوي لحد سنه رابعة ابتدائي.
 عاد شكري من عمله، قبل إيفا على خدها، وقبل خديجة على الخد الآخر وقال:
 - ماريا حبيبة بابا، أنا جيت، معايا حاجة ليكي.
 ردت خديجة:
 - ماريا خلاص طلعت على دكتورة ميولوني.
 قال شكري بسعادة وهو يحمل لفة في يده:
 - طيب أنا هاطلع لهم.
 اعترضت خديجة وقالت:
 - عندها جلسة، طالع تعمل إيه؟
 - بطلي بقى، بطلي الشك الأزلي اللي إنت فيه ده، الدكتورة ميولوني كانت موصياني على حاجة أجيبها علشان ماريا، وأهي معايا أهي، عايز أطلعها لها علشان نجربها.
 - طب خد إيفا معاك.
 وردت إيفا على والدتها في الحال:
 - Maman ce n’est pas possible (ماما مش معقول)، شكلك بجد بقى وحش جدًّا، يلا يا بابا اطلع فرَّح ماريا.
 ونغزت إيفا كتف والدتها بمرح وقالت:
 - بلاش خنقة بقى، بيحبك وبيقدرك والله يا شيخة.
 وضحكت خديجة على نفسها، وعلى كلام ابنتها وأفعالها. وصعد شكري لإيفا - ماريا وهو سعيد بالتجربة التي ستقوم بها ماريا، خبط شكري على الباب، فتحت إيفا - ماريا وقالت له:
 - ها... جبتها معاك؟
 وأخذتها منه المعالجة إيفا- ماريا وقامت بفتحها وقالت:
 - شكري برافو عليك، المفروض يبقى شكلها كده بالظبط، حسب الوصف، عملتها إزاي المسطرة المنظار دي؟
 - عملت الأول التصميم حسب الشرح اللي إنت قولتيه، أما التنفيذ فساعدني فيه الحاج حسن الديب بتاع الكشافة، أكيد سمعتي من ماريا عنه، العدسة هي اللي كلفت شوية، واتأكدت أنها ثلاثة مقاسات أكبر من نظارتها، يلا نجربها؟
 وابتسم شكري ابتسامة عريضة..
 - اقعدي يا ماريا.
 طلبت إيفا - ماريا منها:
 - افتحي الكتاب وابدئي قراءة، وبدأت ماريا القراءة ولكن بتعثر، لسّه عبة عليها، أخذت إيفا- ماريا المسطرة المنظار من شكري، هي ما كانتش مسطرة بالضبط، هي كانت اختراع.
 سألت ماريا:
 - إيه دي، شكلها غريب قوي المسطرة دي.
 - مش مهم شكلها، حاولي كده تقري بيها.
 - قالت ماريا بإعجاب..
 - إيه ده، يا سلام، أنا شايفة الحروف كويس جدًّا، والكلمات كبيرة وواضحة، غريبة قوي المسطرة دي، أنا شايفة سطر واحد بس.
 طلبت منها إيفا - ماريا:
 - جربي كده تقري.
 بدأت ماريا القراءة ببطء ولكنها قراءة صحيحة، وكملت القراءة، وأصبحت أكثر طلاقة، لأن السطر محدد لها، عندما تنتهى منه ، تضبط المسطرة وتنتقل للسطر التالي بسلاسة.
 شكري لم يتمالك نفسه من الفرحة وقال:
 - برافو يا ماريا، برافو يا حبيبتي.
 ودمعت عيناه لأنه أخيرًا قدر يساعد ابنته في مشكلة القراءة، ونظر لإيفا- ماريا بامتنان وقال:
 - الدكتورة ميولوني، أنا متشكر جدًّا.
 - أنا ماعملتش حاجة، ماريا الجميلة هي اللي قالت على التصميم في آخر جلسة تنويم مغناطيسي، وانت نفذته، انتوا فريق عمل هايل.
 ونظرت ماريا لصديقتها ومعالجتها:
 - أنا متشكره جدًّا، مش عارفة أقولك إيه، إنت نورتي لي حياتي، بجد ربنا بعتك من السما علشان تساعديني.
 حضنتها إيفا- ماريا وقالت:
 - ماتعرفيش مين نزل لمين من السما أنا ولا أنت.
 ونظرت لها إيفا - ماريا بحب وقالت:
 - عايزاك تاخدي المنظار الجديد ده، وتكتشفي بيه كل المواد، وتخليها قدامك بعد ما تقريها، وخلي بابا يساعدك إنك تشوفي كل حاجة عملي أكبر قدر ممكن، وأنا واثقة إنك مش هاتكتشفي بيه المواد بس، ولكنك هاتكتشفي الدنيا كلها، إنت بنت موهوبة جدًّا يا ماريا.
 وقاطع شكري الحديث، وكله تركيز في تعليمات الدكتورة ميولوني:
 - يعني نذاكر تاريخ مصر القديمة بعد رحلة ميدانية؟
 - مثلًا، والكيمياء يا ريت تاخدها معمل في أي جامعة تشوف التجارب بعينيها، اقعدوا كده مع بعض، وحاولوا تعملوا لكل مادة برنامج عملي. 
 وفجأة تغير حال الدكتورة ميولوني، وتحولت إلى أنثى حالمة وهمست وقالت لماريا:
 - ماريا الحياة دي مغامرة جميلة شيقة، صحيح فيها عواصف وأعاصير، بس إحنا دايمًا نقدر عليها، لما نعيشها بكل معانيها الجميلة والصعبة، كل شيء في الدنيا له عكسه، النهار والليل، الحياة والموت ، الذكروالأنثى، الشمس والقمر، الصوت والسكون. مطلوب مننا نعيشهم كلهم علشان نتعلم، مش ممكن هاتعرفي النجاح إلا إذا عشتِ الفشل. الدنيا منورة لك يا ماريا وفتحالك أبوابها عيشيها بكل حواسك، وما تزعليش لما منعطف مظلم يغير مسارك، لأن بعده نور.
 صمتت إيفا - ماريا قليلًا وقالت:
 - ماريا لما تخلصي الامتحانات، عايزاكي تساعديني في حاجة مهمة بالنسبة ليا، ممكن؟
 ونظرت ماريا بجدية وقالت:
 - بس على شرط، تحضري معانا مسرحية أحدب نوتردام آخر السنة.
 - وإنت بتمثلي أنهي دور؟
 ماريا قالت بفخر:
 - أنا الغجرية اللي أنقذته.
 - طبعًا جاية.
 ردت إيفا - ماريا وكأنها تحتفل بشفاء مريضتها، وكملت كلامها وعيناها على شكري مع ابتسامه ساحرة:
 - وبعدها نروح ناكل فطير بالسكر عند فطاطري الحسين.
* * *
 وقفت إيفا - ماريا في المطبخ تحمل الأطباق بعد شاي الساعة 5، دخلت ماريا خلفها حاملة أطباق الحلوى المستخدمة لتضعها في الحوض، وقالت لإيفا - ماريا بامتنان:
 - متشكرة على عزومة الشاي، بس على فكرة أنا لسّه بفكرك إني مستعدة أعمل الحاجة اللي انت محتاجاها.
 - بجد يا ماريا، إنت متأكدة إنك مستعدة تساعديني في اللي أنا محتاجاكي فيه؟ المساعدة اللي أنا محتاجاها تخص باولو! متأكدة؟
 - أيوه متأكدة، أنا مستعدة أعمل أي حاجة ممكن تفك قيد أي بني آدم، بس ممكن اسأل ليه اختارتيني أنا بالذات.
 ابتسمت إيفا - ماريا وقالت:
 - لسببين، الأول إنك عندك نفس قياسات جهاز القياس زي باولو بالضبط، وأنا ما قابلتش حد زيه قبل كده، والسبب التاني عارفة.
 تساءلت ماريا باستغراب:
 - عارفة؟! عمري ما كنت اتصور أنها تكشف عن شخصيتها، واتكلمت معاكي؟!
 - ماهي كانت آخر شخصية طلعت لي في التنويم المغناطيسي، وقالت لي إنك أنت المدخل لباولو، لأن عندك إذن لدخول مجرة النور.
 ابتسمت إيفا - ماريا وقالت: «وأنا بصراحة بثق فيها ثقة عمياء».
 وابتسمت ماريا بحب:
 - ما أنا عارفة عارفة! محتاجاكي تفهميني الأول حالة باولو، إيه التوحد بتاعه ده؟ يعني إيه توحد؟
 ردت إيفا - ماريا بهزار:
 - أكيد مش عارفة اللي معايا؟
 ضحكت ماريا وقالت:
 - لأ، ما أنا لسّه ما رحتلهاش.
 - التوحد يا ستي ده قصة طويلة، هو نوع من أنواع الإعاقة اللي بتخلي عملية استيعاب المعلومات وطريقة معالجتها صعبة، وده بيأثر على الطفل وكيفية اتصاله باللي حواليه، وبيبقى فيه اضطرابات في اكتساب مهارات التعليم السلوكية والاجتماعية.
 باختصار التوحد بيسبب انهيار للجهاز التطوري للطفل، وبيظهر التوحد خلال ثلاث الـسنوات الأولى من عمر الطفل ويستمر مدى الحياة.
 سألت ماريا بعطف:
 - هو باولو جاله التوحد وهو كام سنه؟
 - وهو عنده سنه ونص، تعرفي يا ماريا بقالنا أربع سنين وباولو بيعمل حركات مكررة ونمطية بإيديه وصوابعه، وبيلعب نفس اللعبة بشكل نمطي.
 أربع سنين يا ماريا وهو بيواجه صعوبة في الكلام، ولما بيعرف كلمة بيفضل يكررها طول الوقت. ولما كبر شوية كان غالبًا بيفقد الحوار والتواصل مع الناس، تايه على طول، تبصي في عينيه تلاقيها محجرة، كأنه مش شايفك، أومش عايز يشوفك. بس يا ستي، هي دي حالة باولو.
 - يعني هو ما بيعرفش يكلم حد؟
 - بصعوبة لازم تكوني واخده عليه علشان تفهميه.
 - وتفتكري أنا هاعرف أتواصل معاه ؟
 - مش عارفة يا ماريا، أنا حاسة إنك هاتلاقي له مدخل.
 ودخل باولو المطبخ لوالدته، طلب منها يأكل وكان يقول: «أكل.. أكل»، ولفتت ماريا نظره وبدأ يهز جسمه ناحية اليمين والشمال أثناء انتظاره للأكل، بدأت ماريا تقلده، وتهز جسمها مثله تمامًا، وهذا ما لفت انتباه باولو أكثر.
 حضرت إيفا - ماريا ساندويتش لباولو، ووضعته على مائدة المطبخ وقالت:
 - باولو، تعال الأكل أهو.
 ولاحظت أن باولو استطاع أن يركز النظر لماريا، وكمل باولو:
 - تعالي.. تعالي.
 وترجمت إيفا - ماريا في تأمل:
 - هوعايزك تقعدي تاكلي معاه يا ماريا.
 وجلست ماريا بهدوء، واستمرت في تقليد كل حركاته، وأخذت إيفا- ماريا تترقب اللقاء غير المتوقع كمعالجة دون تدخل.
 تركت لماريا حرية التصرف مع باولو، وبعدما انتهى باولو دخل حجرة الجلوس، وقال لماريا:
 - تعالي.. تعالي.
 وأخرج لعبته المفضلة، وكانت عربة إطفاء، وقال:
 - سلم.. سلم.
 وبدأ يرفع سلم الإطفاء وينزله في شكل متكرر، واقتربت ماريا من العربة وقالت:
 - سلم.. سلم.
 رد باولو وقد قام بتثبيت عينيه على ماريا، وكأنه يحاول إدارة حوار معها، وقال:
 - بص..
 وبدأ يكرر عملية رفع وتنزيل السلم. وفي هذا الوقت جهزت إيفا- ماريا جهاز القياس لأنها فرصة لا تعوض، وقامت بتركيبه على ظهر ابنها؛ حتى يتحرك بحرية ويتواصل مع ماريا.
 وقالت إيفا - ماريا بهمس:
 - أنا بوصل الجهاز، كملي يا ماريا، ده إنجاز أصلًا اللي إنت عملتيه لحد دلوقتي.
 استمرت ماريا في تقليد باولو، وقد جذبت كل تركيزه إليها، وقالت بصوت منخفض:
 - الجهاز متوصل بباولو؟
 هزت إيفا - ماريا رأسها بصمت، وأشارت بيديها لماريا طالبة منها أن تكمل. بدأ باولو يهز جسمه للخلف وللأمام، وماريا تقلده، كما كانت تفعل زمان، وبدأت ماريا تضع يديها على أذنيها وهي تتحرك، ثم قلدها باولو. أغمضت عينيها، ثم أغمض باولو عينيه أيضًا.
 قامت ماريا بكل الطقوس التي وجدت بها نفسها، مصطحبة باولو لأول مرة، في أحب مكان إلى قلبها، مجرة النور.
 ودخلت مع باولو مجرة النور، باولو كان عنده إذن يدخلها، لكن هو لا يعرف ما تفسير هذه التجربة، لأول مرة يدخلها مع شخص آخر، وبدأت ماريا تتكلم مع باولو، لكن بداخلها، وقالت له:
 - إنت سامعني؟
 رد باولو بدون كلام:
 - أيوه، كنت عارف إنك بتيجي هنا برضه .
 - عايزني أقول حاجه لإيفا- ماريا، أنا ممكن أوصلك بيها.
 - أيوه، أنا عايزك تكلميها عن لساني، هاقولك..
 وبدأت ماريا توجه الكلام لوالدة باولو على لسانه وقالت:
 - ماما أنا باولو، أنا باعرف أعبر عن نفسي أخيرًا من خلال ماريا، أنا طلعت مجرة النور علشان أنا محبوس في جسمي، ماما نفسي مرة تدخلي جسمي، وتعرفي أنا حاسس إيه، أنا مش غبي، أنا بس كل حواسي بتدخل في بعضها، وبتبقى عالية جدًّا، أعلى من أني أستحملها.
 وبصرخ وبخبط دماغي في الأرض علشان أوقفها، بس ما تقلقيش يا ماما، أنا عندي كل أسرار الأرقام، هابقى أقولها لماريا تقولهالك، ماريا بقت صاحبتي.
 بعد انتهاء التجربة بنجاح، خلعت إيفا - ماريا الأسلاك بفرح وهي تقبل ماريا وقالت:
 - ماريا، مدهش، أنا مش مصدقة.
 وحضنت باولو وقبلته، وقالت:
 - وأنا بحبك قوي قوي، عايزة أسمع وأعرف كل حاجة عنك، أنا مبسوطة وفخورة بيك جدًّا.
 ونظرت إيفا - ماريا بامتنان وقالت:
 - ماريا إنت مش عارفة قد إيه أنا سعيدة وطايره من الفرح، أخيرًا عرفنا أن في وسيلة نخترق بيها توحد باولو، دي حاجة كنت بحاول أوصل لها طول عمري، أنا متشكرة جدًّا.
 ابتسمت ماريا وقالت:
 - بجد؟ الحمد لله، أنا كمان عرفت معنى حلم الكسوة الخضراء.
 وسألت إيفا - ماريا:
 - وإيه حلم الكسوة الخضرة.
 ردت ماريا في كمال وهي مبتسمة:
 - هاتعرفي بعدين!
 تم الجزءالأول إلى لقاء في الجزء الثاني بإذن الله
نبذة عن المؤلف
 
 مــهـــا أيــوب
