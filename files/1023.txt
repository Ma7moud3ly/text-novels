بين نارين 
دينا عماد

الحلقة 1
"ماما يالا بقى هنتأخر"
"انا جاهزة خلاص ياطارق...عقبال ماافرح بيك انت كمان"
"ياستى خلينا فى فرحتنا النهاردة ببسنت وبعد كده نفكر فيا"
"يارب افرح بيكم يا ولادى وربنا يسعدكم يارب"
"ربنا يخليكى لينا يا ست الكل...يالا بقى...انا هوصلك عند بسنت الاول وبعدين اروح لايمن"
"طيب يابنى"
"لما بسنت تخلص كلمينى علشان نيجى"

وصل طارق وايمن عند الكوافير اللى فيه بسنت
ايمن"ماتتصل بطنط تقول لها اننا جينا"
طارق"مالك ياعريس...متوتر ليه كده"
"اصل انا اول مرة اخطب"
"لا والله...تصدق فاجئتنى... اثبت كده لسه قدامك زفة ورقص وشبكة وليلة طويلة ...وخلى بالك والنبى اوعى توقع الدبلة وانت بتلبسها لاختى"
"بكرة تحصلنى واما اشوف ساعتها هتبقى متوتر ولا عادى"
"احصلك مين ياعم... تحيا الحرية"
ومسك طارق تليفونه واتصل بمامته...وبعد دقايق خرجت بسنت ومامتها...و....
اتقدم طارق ناحية اخته...باسها من راسها...ومسك ايديها
وسلمها لايد ايمن
الام"طارق.. انا هروح اركب مع خالتك واروح على القاعة علشان استقبل الناس وانت خد بسمة معاكم"
وانتبه طارق للى واقفة جنب العروسة...بسمة صاحبتها من زمان
"ايه ده؟؟؟ انتى بسمة؟؟؟ معرفتكيش خاااااااالص"
وابتسمت بسمة بكسوف ومشيوا كلهم ناحية العربية
ركب العريس والعروسة... وبعدين راح طارق فتح الباب لبسمة
وبعد ماقعدت لف وراح ركب العربية

طول الوقت وطارق يختلس نظرات لبسمة
رغم انها صاحبة بسنت من ايام ثانوى
وبقالها 7 سنين بتيجى بيتهم وبيشوفها
بس اول مرة يشوفها مختلفة كده...هى جميلة فى جميع حالاتها
بس اول مرة ينتبه لجمالها
لما وصلوا القاعة... اكتشف طارق ان بسمة جاية من غير اهلها
فراح لمامته
"ماما..انتى معزمتيش مامة بسمة"
"لا ازاى عزمتها طبعا..بس ابنها الصغير تعبان وسخن واتصلت قالتلى انها مش هتقدر تيجى"
ابتسم طارق ابتسامة خبيثة...وكأنه فرح ان بسمة هتبقى لوحدها
القاعة كانت مليانة ناس... وبسمة اجمل الموجودات بعد العروسة
طارق عينه عليها كل تحركاتها
ولما قعدت مع مامته على الترابيزة... بعد شوية قامت الام ترحب بالناس
"منورة يا بسمة... عقبالك"
"ميرسى ياطارق...عقبالك انت كمان"
"شكلها هتبقى قريب"
"ربنا يوفقك"
ودورت وشها وهى مش فاهمة قصده... ياترى هيخطب
جت الام قعدت... وقامت بسمة ومالت على الام
"طنط انا رايحة الحمام اظبط شعرى"
قامت بسمة..وقام طارق رايح لاخته
وهو ماشى سمع 2شباب من اصحاب ايمن
"اهى قامت اهى شكلها رايحة الحمام...روح استناها وهى خارجة كلمها"
"بس هقولها ايه"
"قول اى حاجة بس كلمها واعرف عنها اى معلومات"
وراح واحد من الشباب ناحية الحمام ووقف بعيد عنه شوية
كل ده طارق واقف ومتضايق جدا وف نفس الوقت مش عايز يعمل مشكلة يبوظ بيها فرح اخته
لما خرجت بسمة من الحمام...حاول الشاب يكلمها بس هى مشيت بسرعة ومردتش عليه
فرح طارق واطمن... وراح لاخته وكملوا الفرح كلهم وهما فى منتهى السعادة

بعد الفرح ماخلص
ايمن"طارق احنا مش رايحين على البيت انا حاجز عشا فى اوتيل"
طارق"طيب هوصلكم وبعدين هوصل بسمة ولما تخلصوا براحتكم كلمونى"
وصلهم طارق ... وبعدين اخد بسمة معاه..وهو فرحان انه بقى معاها لوحدهم 
"بصى بقى انتى تعبتى مع بسنت النهاردة طول اليوم... فانا عازمك على العشا وبعدين هروحك"
"لالا مش هينفع هتأخر"
"مش هنتأخر ولا حاجة... هنتعشى مع بعض واروحك على طول"
سكتت بسمة وهى من جواها فرحانة اوى
وهما نازلين من العربية...نزل طارق بسرعة فتح لها الباب
لما نزلت وقفل العربية... وقف جنبها واخد ايدها فى ايده
اتفاجئت بسمة من حركته... بصت له... ابتسم لها... سكتت
لما قعدوا مع بعض...كانت بسمة ساكتة وهى مستغربة من الاهتمام المفاجئ بيها ده
"انا ليه اول مرة اخد بالى منك النهاردة"
"سلامة النظر ماانا عندكم فى البيت على طول مكنتش اخد بالك من وجودى"
"لا ازاى... انا اقصد انى اول مرة اشوف جمالك ده"
"يمكن علشان الميك اب"
"لا انتى على طول جميلة بس يمكن الواحد لما بيتعود على وجود حد مش بياخد باله منه"
ومعرفتش ترد عليه...وغيرت الموضوع 
"احنا كده هنتاخر"
"زهقتى"
"لا..بس خايفة اتاخر"
"وانا مش عايز اسيبك"
"انت النهاردة مش طبيعى خالص..ده طارق العاقل قليل الكلام"
"ومال العقل باللى حصلى النهاردة"
"حصلك ايه"
"خطفتى قلبى"
واتكسفت بسمة ووشها احمر
"طارق...انت بتقول ايه"
"بقول خطفتى قلبى... وعرفت ليه انا كنت بفرح لما بشوفك عندنا.. وكنت بطمن لما اعرف ان بسنت معاكى... وعرفت انا ليه كنت بحلم بيكى كتير كانك واحدة من بيتنا"
"انت فاجئتنى بكلامك ده"
"ياترى مفاجأة حلوة ولا وحشة"
وردت بسمة وهى هتطير من الفرحة
"مفاجأة حلوة اوى اوى ... انا مش مصدقة اللى بسمعه"
"لأ صدقى... انا بحبك يا بسمة"
ومسك ايديها بين ايديه وبص فى عينيها..وهو مش حاسس باى حد ولا حاجة حواليه
"وانتى رأيك ايه؟؟ اكلم ماما؟؟"

الحلقة 2
فرحت بسمة وهى مش مصدقة اللى بتسمعه من طارق
فرحة عقدت لسانها عن الكلام
"هااا...قلتى ايه؟"
"انا متفاجئة بكلامك ياطارق... احنا مش غرب عن بعض بس حاسة انى بتكلم معاك لاول مرة ومكسوفة"
"متتكسفيش وقولى اكلم ماما ولا انتى مش عايزانى"
"مش عايزاك!! ده انت كنت فتى احلامى وانا فى الثانوى وكنت بستنى منك كلمة ولا نظرة وكنت اقعد احلم بيها"
"اما انا صحيح معنديش احساس"
"لا متقولش كده... ده انت كلك رقة واحساس "
"ياااااااه ده ايه الكلام الحلو ده... بس تعالى هنا ايه كنت فارس احلامك دى"
"يعنى ايام ثانوى كنت فارس احلامى ولما لقيت انى مش على بالك وكبرت انا بقى وفهمت ان ده مجرد اعجاب واعتبرتك اخ "
"لا اخ ايه؟؟ مينفعش الكلام ده"
"بعد النهاردة طبعا مينفعش... يالا بقى احنا كده اتأخرنا"
"ماشى ياستى... مش هأخرك وانا بكرة هكلم ماما واكلمك اقولك هنعمل ايه"
"ماشى"

تانى يوم بعد مارجع طارق من المحكمة وبيتغدا مع مامته واخته
طارق"انا عايز اقولكم حاجة"
الام"خير يا طارق"
طارق"انا عايز اخطب"
بسنت"مبروك ..اكيد انا اللى فتحت نفسك"
طارق"بصراحة مش انتى.... انا عايز اخطب بسمة"
الام بفرحة"بسمة بتاعتنا"
بسنت بفرحة"بسمة صاحبتى"
طارق"اه ايه رايكم"
بسنت"وانت مستنى من ماما ايه غير انها هتفرح لك وانا فرحانة اكتر علشان هتخطب بسمة"
الام"زى ما اختك قالتلك.. انا بقالى سنين بقولك نفسى افرح بيك وانت اللى كنت مش عايز"
بسنت"بس فجأة كده عايز تخطبها"
طارق"حسيت انى شفتها فجأة امبارح فى الخطوبة"
الام"بص ياطارق بسمة زى بسنت بالظبط عندى انا بحبها اوى لانها عارفة ربنا ومؤدبة وبنت ناس وفوق كده جميلة يعنى هنعوز ايه اكتر من كده"
طارق"يعنى اقولها انك موافقة"
الام"قولها انت وانا هكلم مامتها تحدد معاد مع باباها"
بسنت"مبروك يا طرووق"
طارق"الله يبارك فيكى يا وش السعد"

فى نفس اليوم بالليل... جه ايمن عند بسنت فى البيت
وكان طارق نزل راح المكتب اللى بيشتغل فيه
وبعد ماقعدت معاهم الام شوية... قامت وسابتهم مع بعض
"هاتى اللاب توب علشان ننزل عليهم صور امبارح"
"اوك"
راحت بسنت جابت اللاب توب... وطلع ايمن فلاشة كانت معاه وبدأ فى تنزيل الصور اللى عليها... وبدأوا يتفرجوا على الصور واحدة واحدة
"هههههههههههه"
"بتضحكى على ايه"
"خد بالك كده فى اغلب الصور طارق عينه على مين"
"ورينى... على بسمة صح"
"طيب بص بقى اخر خبر"
"ياترى ايه"
"طارق عايز يخطب بسمة وماما زمانها بتكلم مامتها دلوقتى"
واستغرب ايمن ورد ببرود
"عايز يخطب"
"اه... مالك مستغرب ليه"
"مستغرب انك فرحانة كده"
"وايه الغريب انى افرح لاخويا وصاحبتى الوحيدة"
"اخوكى هيخطب يعنى كام شهر ويتجوز... مفكرتيش هيتجوز فين... اكيد فى شقته اللى كان هيديهالنا نتجوز فيها"
"انا فعلا مفكرتش فى كده خالص"
"يعنى فرحتى لاخوكى وخلاص... تقدرى تقوليلى احنا هنعمل ايه"
"مش عارفة"
"احنا مش اتفقنا اننا هنتجوز فى شقة طارق وهو بنفسه قال انه مش بيفكر حاليا فى الجواز"
"واهو فكر... همنعه ياايمن"
"لا... منتجوزش احنا"
"على فكرة المفروض الشقة اللى بيجيبها العريس مش اخو العروسة"
"انتى بتعايرينى علشان معنديش شقة"
"مقصدش طبعا... انا بس مستغربة من طريقتك دى"
"انا مش عارف يعنى هنعمل ايه دلوقتى... انا لو قعدت 10سنين كمان مش هقدر اشترى شقة وانتى عارفة ظروفى كويس مكذبتش عليكم فى حاجة...يبقى ايه العمل"
"نتجوز فى شقة ايجار"
"ماشى نتجوز فى شقة ايجار وادفع كل مرتبى فى الايجار ونقعد طول الشهر لااكل ولا شرب ولا مواصلات ولا اى طوارئ"
"انا تعبت كل ما احلها من ناحية تعقدهالى"
"ياستى ولا اعقدهالك ولا تعقديهالى... انا ماشى"
"رايح فين ياايمن"
"رايح فى داهية... انا قلتلك انى مش جاهز لخطوبة وجواز انتى اللى قلتيلى مليش طلبات.. كنتى بتجرى رجلى"
"يعنى ايه ...انا غصبتك تتقدم لى"
"معرفش بقى... انا ماشى لحد مايبان لها حل"
وقام ايمن خرج ورزع الباب وراه
قعدت بسنت تعيط... جت الام على صوت رزعة الباب
"مالك؟؟؟ اوعى تقولى اتخانقتوا...انتوا لحقتوا؟؟"
ومسحت بسنت دموعها وسألت مامتها
"كلمتى مامة بسمة"
"اه... لسه قافلة معاها وهتكلم جوزها وترد عليا بكرة... قوليلى بقى انتى ايه اللى حصل بينك وبين ايمن"
"مش عارفة اقولك ايه ياماما"
"قولى ايه اللى حصل يخليه يمشى كده"
"لما قلتله ان طارق هيخطب بسمة... قال وهنتجوز احنا فين لو طارق اخد شقته...فقلتله ان الشقة عليه اخدها انى بعايره وسابنى ومشى وهو بيقولى انى عارفة انه ميقدرش يجيب شقة"
"يعنى رضينا بالهم والهم مرضيش بينا... قلت علشان بتحبوا بعض ييجى يتقدملك وجاب شبكة اى كلام وانا ساكتة... اخوكى قال هيديكوا الشقة وانا ساكتة...هنتقاسم العفش وانا ساكتة جاى كمان يتأمر علينا...ايه الخيبة التقيلة اللى احنا فيها دى"
وزاد عياط بسنت
"يعنى ياربى ملحقش افرح بالخطوبة يوم واحد... ده احنا مكملناش 24ساعة مخطوبين بعد 4سنين حب...كل ده يروح كده"
"متعيطيش يا بسنت... ماهو الراجل مينفعش ياخد الواحدة بالسهل اوى كده"
وكملت بسنت عياط واترمت فى حضن مامتها
"بس انتى عارفة انى بحبه وعارفة ومتاكدة انه بيحبنى بس ظروفه هى اللى وحشة... هنعمل ايه؟؟"
طبطبت عليها الام... وخدتها فى حضنها
"متزعليش ...سيبيها لله وان شاءالله ربنا هيحلها"


الحلقة 3
دخل طارق البيت... لقى بسنت بتعيط ومامتها اخداها فى حضنها
طارق"ايه...مالكوا"
الام"مفيش .. اختك بس متضايقة شوية"
بسنت"لالا خلاص مفيش حاجة"
طارق"اوعى تقولى بسمة اهلها رفضوا ولا حاجة"
الام"لا يا طارق...انا كلمت مامتها وهى مرحبة وقالت هتكلم جوزها وترد عليا بكرة"
قامت بسنت باست طارق
"مبروك ياحبيبى ربنا يتمملك بخير"
ودخلت اوضتها
بص طارق لمامته
"مالها بسنت"
"اتخانقت مع ايمن وسابها ومشى"
"ليه ؟؟ ايه اللى حصل"
"والله ما عارفة اقولك ايه بس"
"ماتقولى ياماما على طول"
"انا مش عارفة... بص هو ايمن لما عرف انك هتخطب قالها انه مش هيقدر يجيب شقة وسابها ومشى"
"يعنى ايه...هو كان بيخطبها ولا بيخطب الشقة"
"اهو ده اللى حصل"
"وهى زعلانة علشان كده"
"اه... ما انت عارف انها بتحبه... بس انا اتضايقت لما حسيت انه طمعان فينا"
"بصى ياماما لازم نكون امناء مع نفسنا... احنا عارفين ظروف ايمن كويس وانه مش قادر يجيب شقة وانا اللى عرضت عليه موضوع الشقة دى"
"يعنى ايه...تقعد انت من غير جواز علشان هو يتجوز فى شقتك"
"انا هدخل لبسنت اراضيها بكلمتين لحد ما ربنا يحلها"

دخل طارق لبسنت... كانت قاعدة على سريرها وجنبها الموبايل
"ايه... مالك"
"مفيش حاجة"
"اتصلتى بأيمن"
سكتت بسنت.. ودموعها جريت على خدها
"ايه... مبيردش عليكى"
"اه"
"طيب متزعليش... ومتقلقيش ان شاءالله كل حاجة هتتحل"
"ماما قالتلك"
"ايوه"
"اللى مزعلنى ياطارق انه مش متخيلة انى اهون عليه بالشكل ده... يسيبنى ويمشى وكمان ميردش عليا"
"طيب ممكن متتصليش بيه تانى"
"يعنى ايه...كده خلاص"
"خلاص ايه بس...هو اى مشكلة تحصل بين اتنين يبقى خلاص ..وبعدين انا واثق انه بيحبك بس مش عايزك ترخصى نفسك وتفضلى انتى اللى تجرى وراه...اتفقنا وانا اوعدك ان كل حاجة هتتحل"
"ازاى؟؟ انت عندك حل"
"مخبيش عليكى.. مفيش قدامى دلوقتى حل بس اكيد لو فكرت شوية هلاقى حل... بس متتصليش بيه لحد ما يتصل بيكى هو"
"تفتكر هيتصل"
"اكيد هيتصل... بس مش عارف امتى.. سيبيه براحته خالص لحد ما يتصل هو... وهو لما يكلمك اعملى نفسك زعلانة مش اول مايتصل تصدرى طقم حنية.. وسيبيهولى"
وابتسمت بسنت
"ايه اسيبهولك دى"
"متخافيش اوى كده... بهزر معاكى"

تانى يوم الضهر..لما رجع طارق من المحكمة
دخل على بسنت على طول
"ايه الاخبار ...ايمن كلمك"
"لا"
"ماشى...تعالى عايزك"
وخدها ونادى على مامته من المطبخ
"مامااااا...تعالى عايزك"
"خير... انا اللى عايزاك ام بسمة كلمتنى وقالت نحدد معاد نروح لهم فيه وانا قلتلها الخميس ايه رايك؟؟"
طارق"بجد...حلو اوى كده"
بسنت" مبروك ياطارق"
طارق"الله يبارك فيكى... بصى يابسنت احنا هندى لايمن فرصة كام يوم لو متكلمش خلال 3 ايام يبقى هو لا بيحترمك ولا بيحترمنا واعتقد يا بسنت ان اللى يهينك وميحترمكيش مينفعش ولا ايه؟"
بسنت"انت صح طبعا... على فكرة انا كمان كنت عايزة اقولك نفس الكلام تقريبا"
طارق"نبقى متفقين... طيب لو كلمك وصالحك"
بسنت"يبقى خلاص ويشوف حل بقى"
طارق"انا عندى فكرة بس لازم ماما توافق عليها الاول"
الام"قول يابنى اى حاجة فى ايدى انا هعملها"
طارق"تتضايقى لو ايمن وبسنت اتجوزوا وعاشوا معاكى هنا... منها متبقيش لوحدك ومنها تبقى جنب بنتك الوحيدة... والاهم اننا نبقى ساعدنا ايمن واحنا عارفين ظروفه كويس"
الام"ياريت طبعا... انا اصلا بحاول اقنع نفسى هعيش ازاى لوحدى"
طارق"خلاص...يبقى احنا دلوقتى مستنيين رد فعل ايمن... انا جعان نتغدا بقى"
الام"حالا... تعالى يا بسنت خدى منى الاكل"
رن جرس الباب
راح طارق يفتح الباب... لقى ايمن قصاده
ايمن واقف محرج
"ازيك ياطارق.. انا اسف جاى فجأة"
"اسف ايه..ادخل ياراجل البيت بيتك"
اول ما بسنت سمعت صوت ايمن جت تجرى ووقفت ورا طارق
"مالك مكسوف كده...ادخل علشان تتغدا معانا"
"لا لا الله يخليك انا عايز اتكلم مع بسنت شوية"
"مفيش كلام غير بعد الغدا... علشان انا كمان عايزك"
قعدوا يتغدوا كلهم مع بعض... وايمن باين عليه الكسوف والندم
وطارق والام بيتعاملوا معاه كأن مفيش حاجة حصلت
لما خلصوا الغدا... قعدوا بسنت وايمن مع بعض
"انا اسف يا بسنت... انا بجد كنت غبى اوى امبارح بس انا حسيت انى اتحطيت فى موقف صعب اوى...مطلوب منى حاجات فوق طاقتى"
"تقوم تسيبنى ولا تقعد تتكلم معايا ونحاول نشوف حل"
"معلش يا حبيبتى... متزعليش منى... غصب عنى"
"خلاص حصل خير... استنى طارق كان عايزك"
"تلاقيكى حكيتى وفضحتى الدنيا وزمانه زعلان منى"
"هتشوف... طااااااارق يا طاااارق"
وجه طارق عليهم
"هااا ... خلاص اتصالحتوا ولا لسه"
ايمن"انا مقدرش على زعل بسنت"
طارق"بص بقى ياعم ايمن... انا عايز اخطب واعيش حياتى من غير مشاكلكم ووجع الدماغ ده... انا وماما شايفين انكم تتجوزوا هنا مع ماما علشان نحل كل المشاكل...منها ماما وبسنت يبقوا مع بعض ومنها انت تبقى تجيب الشقة على مهلك"
ايمن"لالا كده كتير... كفاية عليا اخدت احلى هدية فى الدنيا.. انا هتصرف"
طارق"انت عندك اى حل ولا تصرف"
ايمن"لا.. بس اكيد ليها حل"
طارق"خلاص... انتوا اتجوزوا هنا ولما تلاقى حل فى اى وقت وعلى مهلك ابقى اتصرف انت حر"

الحلقة 4
فى المعاد المحدد...راح طارق ومامته وبسمة بيت بسنت
تمت المقابلة مع باباها ومامتها بكل ود وترحاب من الطرفين
محصلش اى اختلافات بينهم على اى حاجة... لان كل واحد فيهم ماشى حسب الاصول
ام طارق حددت مؤخر وقايمة زى ما عملت لبسنت بالظبط
اهل بسمة محددوش اى حاجة فى الشبكة ولا العفش وكل اللى على لسانهم...احنا بنشترى راجل
ولما كل حاجة كانت سهلة... قرأوا الفاتحة
واتفقوا خلال سنة يتم الجواز... بعد مايكون طارق جهز شقته

بعد قراية الفاتحة باسبوع
وفى المكتب اللى بيشتغل فيه طارق... اول ما دخل المكتب
السكرتيرة"ا\طارق..الاستاذ عايزك"
طارق"هو جه بدرى كده النهاردة"
السكرتيرة"اه جه بعد المحكمة على طول"
طارق"ماشى...انا داخل له"
وراح طارق خبط على المكتب ودخل
"سلام عليكم يا استاذ"
"اهلا يا طارق...تعالى عايزك "
"خير يافندم"
"انت طبعا معايا هنا من يوم مااتخرجت وانت محامى شاطر وانا بعتز بيك فى مكتبى"
"ربنا يخليك يافندم...البركة فى حضرتك لولا انك استاذى مكنتش قدرت يكون لى اسم"
"طيب انا مش عايزك هنا"
واتخض طارق وقام وقف
"خير... انا صدر منى حاجة غلط"
"اقعد ياطارق متتخضش... انا محتاجك فى المكتب الجديد"
"مكتب المهندسين؟؟"
"ايوه... طبعا انا صحتى على قدى يعنى مش هقدر اتابع شغل المحكمة والمكتب هنا والمكتب هناك ومراجعة المذكرات وكتابة المذكرات المهمة... فانا ملقيتش حد اثق فيه زيك علشان يمسك المكتب هنا وتبقى تتابعنى باللى بيحصل بس تكون انت المسئول قدامى"
"دى ثقة كبيرة اوى من حضرتك"
"وانت تستاهل الثقة دى... وهيكون لك مرتب شهرى ونسبة من اتعاب القضايا اللى هتشتغل فيها"
"من غير اى حاجة يافندم كفاية الشغل مع حضرتك"
"لا ازاى انت لازم تتكافئ على تعبك... المهم انت شوف هتاخد مين معاك من المكتب هنا من الناس القدام وهنعمل اعلان عن سكرتيرة وساعى وشوف عايز كام محامى تانى يشتغل معاك"
"هو المكتب هيكون معانا قضايا من هنا ولا هنبدا على جديد"
"اكيد هتاخد شغلك بس انا عايز منك حاجة"
"عايزك تبدا تأسس المكتب على كل التخصصات يعنى على المدى القريب يكون عندك حد متخصص فى الاسرة والمدنى والجنائى "
"بسيطة هشوف الفترة الجاية المتميز فى كل حاجة واحاول اضمه للمكتب"
"خلاص... المكتب جاهز وشوف هتروح امتى"
"كام يوم ان شاءالله لما استقر على مين هيكون معايا وننقل ونكون اختارنا السكرتيرة والساعى"
"ماشى ياطارق... ابقى قولى تقرير يومى عن اللى هتعمله"
"حاضر يافندم...بعد اذنك"
وخرج طارق من المكتب وهو مش سايع نفسه من الفرحة والفرصة اللى وفرت سنين كتير عليه...لحد ما يمسك مكتب له اسم وسمعه كبيرة

فى نفس اليوم وبعد مارجع طارق من المكتب
مسك التليفون واتصل ببسمة علشان يفرحها
"ازيك يا حبيبتى وحشتينى"
"حمدالله ع السلامة... انا قاعدة مستنية مكالمتك من بدرى"
"انا لسه داخل من بره اهو وجيت اكلمك على طول... عايز اقولك انى عندى ليكى خبر يجنن"
"خير.. هنتجوز قريب"
"جواز احنا احنا لسه قريين الفاتحة من ايام... انا همسك مكتب لوحدى وابقى انا المسئول عنه"
"بجد ... هتفتح مكتب لوحدك"
"لا .. الاستاذ فتح مكتب تانى فى المهندسين وهيخلينى انا المسئول عنه "
"مبروك يا حبيبى الف مبروك"
"الله يبارك فيكى... بصى انا هبقى مشغول الفترة الجاية علشان كده بكرة بعد المحكمة هعدى عليكى نتغدا مع بعض وابقى اروح انا على المكتب اشوف شغلى"
"خلاص هستناك بكرة"
"ماشى... هقوم انام علشان هلكان"
"اوك ياحبيبى تصبح على خير"

تانى يوم... اتقابلوا طارق وبسمة واتغدوا مع بعض ورجعها على البيت وطلع على المكتب القديم علشان يكمل باقى ترتيباته
ودخلت له السكرتيرة
"ا\ طارق...الاستاذ بيقولك انه نزل الاعلان وكتب عنوان المكتب والمقابلة بكرة وبعده من الساعة 6للساعة 10ولازم تكون موجود هناك"
"الاستاذ فين"
"مشى وكان عندك موكلين فقالى اقولك انا"
"طيب ماشى هروح ان شاءالله"

كانت كل الاسابيع اللى بعد كده طارق مشغول فيها جدا
لدرجة انه كان لقاءاته ببسمة يدوب اتصالات
وبيشوفوا بعض بالصدفة ولمدة قليلة اوى
ووفى يوم اتصلت بيه بسمة
"ازيك ياطارق"
"ازيك يا حبيبتى عاملة ايه"
"انت خطبتنى ليه ياطارق"
"يعنى ايه ليه؟؟"
"انت لا بتكلمنى ولا بتشوفنى زى كل المخطوبين يبقى ليه "
"انتى مش شايفة انا مشغول ازاى"
"مشغول لدرجة انك بتكلمنى بالعافية ومش عاز تشوفنى"
واتنرفز طارق وزعق
"انتى مش شايفانى مطحون فى الشغل من المحكمة للمكتب ده للمكتب ده غير انى لازم اكون مركز فى كل خطوة بعملها وانتى جاية تقوليلى مكالمات ومقابلات"
"يعنى شغلك اهم منى"
"شغلى اهم حاجة فى حياتى وانتى عارفة انى واقعى وماليش فى دلع البنات"
"بس يوم خطوبة بسنت مكنتش كده"
"كنت على طبيعتى معاكى وقلتلك اللى جوايا من غير مااكون مضغوط.. انا دلوقتى مضغوط فى الشغل ومش مستحمل كلام خالص"
وبدأت بسمة تعيط
"كل ده علشان بقولك اهتم بيا"
"انا كنت فاكرك اعقل من كده... انا مش لسه هقعد ادادى"
"خلاص ياطارق لا تدادى ولا تهتم... وكويس اننا لسه ع البر"
وقفلت بسمة التليفون فى وشه


الحلقة 5
مسك طارق التليفون...وفضل يبص له وهو مستغرب من رد فعل بسمة... ساب التليفون وقام مسك شوية اوراق فضل يقلب فيهم من غير مايكون شايف الكلام

فى اوضة بسنت...رن موبايلها
"بسمة...ازيك"
صوت بسمة بتعيط
"مش كويسة خالص يابسنت"
"مالك بتعيطى ليه انتى اتخانقتى انتى وطارق"
"لا احنا سبنا بعض"
اتنفضت بسنت من مكانها
"ايه؟؟ايه اللى بتقوليه ده... ازاى يعنى"
وحكت بسمة اللى حصل
"بصراحة يابسمة انتى غلطانة"
"غلطانة علشان عايزة خطيبى يهتم بيا"
"لا طبعا مش قصدى..انا اقصد انك غلطانة فى اختيار التوقيت اللى قلتي فيه وفى رد فعلك كمان"
"يعنى مش من حقى اعاتبه"
"انا بس عايزة اقولك اننا هنا مش بنلحق نشوفه.. ده ساعات بيخرج من 8 الصبح يرجع 12بالليل وانتى عارفة انه فى مرحلة مهمة فى حياته والفرصة الجديدة اللى قدامه"
"انا عارفة كل ده..بس .."
"بس ايه؟؟؟ غلطتى ولا لأ"
"مغلطتش... بس اتسرعت"
"وبعدين...اقوم اكلمه"
"بصى انا هكلمه انا ولو لقيته رد عليا وحش هقولك"
"ماشى وانا مستنية اطمن"

رن موبايل طارق وهو قاعد ماسك اوراقه
"نعم"
"بتكلمنى كده وانا بتصل اصالحك"
"وانتى بتقفلى فى وشى يابسمة"
"انا اسفة ياحبيبى... هو انا ايه اللى زعلنى مش انى بحبك وعايزاك تهتم بيا"
"انا قبل ماانشغل مش قلتلك هنخرج ونتفسح علشان مش ضامن افضى امتى"
"خلاص بقى انا اسفة...ولا انت لسه زعلان"
"كنت هزعل لو مكنتيش كلمتينى بسرعة"
"انا عايزة اقولك حاجة بس لو مش فاضى بلاش"
"لا قولى"
"انا زهقانة من الفراغ اللى انا فيه وانت مشغول على طول.. عايزة اشتغل"
"هتشتغلى ايه؟؟"
"اى حاجة مش لازم فى تخصصى... ممكن اقدم فى مدرسة خاصة ولا حضانة انت عارف انى بحب الاطفال"
"معنديش مانع بس بعد الجواز مفيش شغل نهائى"
"حاضر"
"طب بقولك ايه؟؟ تشتغلى سكرتيرة"
"سكرتيرة ايه؟؟انا؟؟لالالالا"
"خلاص.. انتى الخسرانة"
"وانت يرضيك اشتغل سكرتيرة"
"ماهو هيرضينى علشان هتبقى سكرتيرتى ومعايا فى المكتب"
"بجد؟؟انا موافقة موافقة"
"لا خلاص بقى انتى مش عايزة"
"لا عايزة ابقى معاك على طول...بس انت مش اختارت سكرتيرة خلاص"
"لا مش عجبانى ومشيتها امبارح... وكنت هدور لسه لقيتك بتقوليلى عايزة اشتغل"
"دى فكرة هايلة جداا... هبدا شغل من امتى"
"من بكرة..بس استنى الشغل شغل يعنى مفيش هزار ولا دلع"
"حاضر"
"خلاص هعدى عليكى وانا رايح المكتب اخر النهار"
"هستناك ياحبيبى"

استلمت بسمة الشغل مع طارق
كانت هى سكرتيرة الفترة المسائية... قصاد سكرتيرة الفترة الصباحية
وكان فى المكتب...طارق والاستاذة فاطمة من المكتب القديم
و2محامين جداد اختارهم طارق للمكتب الجديد
استقرت الامور وبدأ المكتب الجديد يحقق نجاح
امتدادا من اسم المكتب القديم
بدأوا يوضبوا الشقة ويختاروا اساسياتها مع بعض على مهلهم
وكان الاتفاق ان بعد ما طارق يتجوز يتم جواز بسنت وايمن فى شقة الام
حددوا معاد الجواز... وقبل الفرح بشهر سابت بسمة المكتب علشان تلحق تكمل حاجاتها وتشرف على التفاصيل الاخيرة فى الشقة

يوم الفرح كانت بسمة ملكة جمال... وطارق كان فى منتهى الوسامة والشياكة
الفرح كان راقى جدا وحضره شخصيات مهمة من معارف طارق
وكان كل الموجودين فى منتهى السعادة

فى شقة بسمة وطارق... الصبح وهما بيفطروا 
وطارق بيفطر بعد ما لبس وحضر شنطته
"هى ماما مرضيتش تيجى تبات معانا ليه"
"انا سيبتها براحتها قالت عايزة تبات عند خالى"
"بسنت كانت عروسة زى القمر امبارح... وشوف الصدفة بيننا وبينهم شهرين بالظبط"
"والله لولا انهم اتجوزوا فى بيت ماما مكنوش اتجوزا فى سنين"
"الحمدلله...ايمن طيب وكويس وبيحب بسنت ويستاهلها"
"ماانا لو مكنتش متأكد من كده مكنتش وافقت عليه"
"ربنا يسعدهم"
"يارب...هقوم انا علشان متأخرش"
وقام حضنها واخد راسها يبوسها... بصت له
"طارق...انت لازم تروح المحكمة النهاردة"
"اه طبعا ليه؟؟"
"خلاص مفيش"
"قوليلى مالك"
"مش عارفة بس قلبى مقبوض شوية"
"ياستى خضيتينى... استعيذى بالله من الشيطان الرجيم...انا نازل لاحسن هتأخر"

طارق وهو فى المحكمة وقبل ما يدخل الجلسة
رن موبايله
"الو...ا\طارق "
"ايوه يافندم مين معايا"
"انا سوزان جارتكم وجبت رقم حضرتك من عم سعيد البواب"
"خير يامدام...اؤمرينى"
"ممكن حضرتك تيجى بسرعة... احنا شايفين دخان كتير خارج من شباك المطبخ وبنخبط على الباب المدام مش بتفتح...ياريت تيجى بسرعة"

الحلقة 6
قفل طارق مع جارته واتصل ببسمة
مش بترد... ساب الاوراق اللى فى ايده ونادى على محامى زميله
"مالك ياطارق"
"انا لازم امشى بسرعة...خلى حد من المكتب يأجل الجلسة دى"
وخرج بسرعة بعد ماقال جملته لزميله
الموبايل على ودانه وبيكرر الاتصال تلقائيا
طول الطريق الموبايل مفتوح يكرر الاتصال
"يارب بسمة متكونش فى البيت"
"يارب استر انا مقدرش يحصل لها حاجة"
"ياترى هى كانت حاسة انه هيجرالها حاجة لما قالت الصبح قلبها مقبوض"
"ردى عليا يا بسمة ...طمنينى"
وصل طارق بسرعة وهو طول الطريق بيكلم نفسه مع رنات التليفون المتواصلة
طلع السلم بسرعة وبص من المنور على شباك المطبخ
شاف دخان كثيف خارج فتحة صغيرة فى الشباك
فتح الباب بسرعة ودخل على المطبخ
شاف حلة على النار وفيها لحمة بتتحرق والنار مفتوحة
قفل البوتاجاز وفتح الشباك بسرعة وهو بينادى على بسمة
مش لاقيها ولا سامع لها صوت فى البيت.. مش موجودة فى البيت كله... اتصل بيها ...رن الموبايل جوه البيت
راح على بلكونة الاوضة علشان يقف يستنى بسمة
اتفاجئ .....
بسمة واقعة على الارض ومشفهاش لما بص على الاوضة لانها واقعة جنب السرير من ناحية البلكونة مش من ناحية الباب
جرى عليها بلهفة... وحاول يفوقها...
فاقت... وردت عليه وهى دايخة
"طارق؟؟"
"مالك يا بسمة... ايه اللى موقعك كده"
مسكها ونيمها على السرير
"انت جيت ازاى دلوقتى"
"ربنا ستر ..الجيران اتصلوا بيا وقوالولى فى دخان فى المطبخ وانتى مش بتفتحى..جيت جرى"
"اه... انا كنت بطبخ"
"وايه اللى حصل"
"انا كنت بنشر غسيل وحسيت الدنيا بتلف بيا فبعدت عن البلكونة وقلت اجى ارتاح على السرير شوية بس ملحقتش ومحسيتش باى حاجة غير وانت معايا دلوقتى"
"الحمد لله... الحمدلله انها جت على قد كده... حاسة بحاجة ؟"
"اه... لسه دايخة اوى"
"انا لازم اتصل بالدكتور يشوف مالك... انا كنت هموت من القلق عليكى"
"مالوش لزوم ... لو اتكررت نبقى نروح للدكتور"
"لالالا انا لسه هستنى لما تتكرر... هجيبلك عصير تشربيه لحد مااتصل بالدكتور"

كان الدكتور بيكشف على بسمة ومامتها معاها
اللى جت بسرعة اول ما طارق كلمها وقالها
وبعد الكشف
"خير يادكتور"
"خير ان شاءالله... واضح ان الاغماء جه من ضعف وقلة اكل"
"يعنى هى كويسة"
"اه الحمدلله محتاجة تتغذى كويس لانها قالتلى انها من امبارح مفيش حاجة بتثبت فى معدتها وده مينفعش على الاقل تعوض بحاجات تيجى على نفسها"
"وليه مفيش حاجة بتثبت فى معدتها... هى عمرها مااشتكت من معدتها"
"ماهو ده طبيعى فى ال3 شهور الاولى من الحمل... هو انتم متعرفوش؟؟"
"حامل؟؟"
"ايوه... دى حامل فى اواخر الشهر التانى...مبرووووك بس ياريت تخلى بالك منها وخصوصا فى الغذا لان الاغماءة دى ممكن تتكرر تانى"

خبر حمل بسمة كان مصدر سعادة للكل
اهل بسمة... اهل طارق
وواجهت طارق مشكلة انه خايف يسيبها لوحدها
وفى نفس الوقت مشغول جدا ومش فاضى يقعد معاها
وكانت مامتها بتيجى عندها كل يوم لمدة اسبوع
وبعدين فى يوم استنت طارق لما جه من المحكمة
"ازيك يا طارق"
"الحمدلله ياطنط "
"انا عايزة اتكلم معاك شوية"
"اؤمرينى"
"انا مش هينفع اجى كده كل يوم... لان ورايا البيت والولاد واكلهم ومذاكرتهم.. وفى نفس الوقت مينفعش اسيب بنتى كده"
"وانا مقدرش اسيب شغلى واقعد جنبها... كفاية انى ببقى مشغول عليها انما مينفعش اراعيها"
"طيب بص انا عندى حلين وانت اختار اللى يريحك فيهم"
"اتفضلى يا طنط قولى"
"يااما تشوف حد يخدمها ويراعيها وده طبعا علشان ظروفها يااما هى تيجى تقعد عندنا فى البيت"
"مش عارف اقولك ايه... خلاص نشوف حد بس حضرتك تعرفى حد"
"لا معرفش"
"طيب هدور واشوف"

فى نفس اليوم بالليل... وطارق نازل..راح للبواب
"بقولك ياعم سعيد... متعرفش واحدة كويسة وشاطرة تيجى تشتغل فى البيت"
"انا معرفش بس ممكن اسألك يابيه"
"طيب ياريت تسألى بسرعة "

بعد 3 ايام... وصلت عندهم نجاة
بنت صعيدية عندها 18 سنة... ورغم الفقر اللى باين عليها الا ان فيها جمال جذاب 
عايشة فى القاهرة من 4 سنين وبتشتغل فى البيوت عن طريق عمها اللى بشتغل بواب فى نفس الشارع اللى فيه بيت طارق
كانت شايلة البيت كله... وبسمة غصب عنها مش قادرة تعمل اى حاجة لطارق 
مرت 6شهور وبقت نجاة جزء اساسى من البيت
كل ما طارق يحتاج حاجة... يطلبها من نجاة
لو بيدور على حاجة... يسأل عليها نجاة
وبدأت بسمة تغير من نجاة...وخصوصا انها شايفة اهتمام نجاة بطارق ... وبدأت تراقب تصرفات طارق 
لو ابتسم لنجاة ولا شكرها بتحرقها نار الغيرة
وفى يوم الصبح بعد ما نزل طارق نادت على نجاة
"انا متشكرة اوى يانجاة على الفترة اللى قضيتيها معانا وشكرا ليكى وده باقى حسابك"
"ليه يا ابلة انا عملت حاجة"
"لا... بس انا مامتى جاية تقعد معايا هنا وهى هتاخد بالها منى وانا اتكلمت مع الاستاذ طارق وقال ان كفاية عليكى كده"


الحلقة 7
دخل طارق من المحكمة... ملقاش نجاة بتجرى عليه تاخد منه شنطته تدخلها المكتب
شاف بسمة جاية ناحيته ببطء من تقل بطنها
"نجااااااااااة"
"مش موجودة...هات الشنطة"
"لالا مش مهم انتى مش قادرة"
"احضرلك الغدا"
"لما نجاة تيجى...هى هتتأخر"
"نجاة نجاة... انا اللى مراتك ياطارق مش هى"
وضحك طارق
"انتى بتغيرى عليا من الشغالة"
"ومغيرش ليه انا مش ست وانت جوزى ونجاة دى بنت حلوة وصغيرة"
"طيب يامراتى وانا جوزك انتى تعرفى عنى انى ممكن ابص لاى واحدة وانا معايا القمر"
"بجد ياطارق"
"طبعا ياحبيبتى... بس بجد هى هتتأخر علشان انا جاى جعان اوى"
"نجاة مشيت خالص ياحبيبى"
واستغرب طارق
"مشيت...ليه وازاى؟؟"
"انا اتضايقت من وجودها واديتها حقها وزيادة"
"بس مين هيخدمك"
"ربنا يقدرنى وكلها شهرين بالكتير وارجع لطبيعتى ومكنش محتاجة حد"
"خلاص براحتك... انا كنت عايزك تبقى مرتاحة"
"انا كده مرتاحة اوى الحمدلله"

فى مكتب طارق...دخلت له السكرتيرة
"ا\طارق فيه ناس عايزين حضرتك"
"مين؟؟ موكلين جداد؟؟"
"لا واحد بيقول عايز حضرتك ويعرفك شخصيا ومعاه واحدة"
"خليه يتفضل"
وخرجت السكرتيرة ودخلت مع الضيوف
ودخل شاب ومعاه بنت واول ما شافهم طارق قام وقف
طارق"اهلااااااااا ... ازيك يا محمود "
محمود"طارق باشا... اخبارك ايه"
طارق"الحمدلله انت فين من زمان...اتفضلوا"
محمود"اعرفك على راوية خطيبتى"
طارق"اهلا وسهلا"
راوية"اهلا بحضرتك"
محمود"مش قلتلك طارق صاحبى من زمان... اصلها مكنتش مصدقة يا سيدى"
طارق"لا ازاى محمود حبيبى من ايام الجيزة"
وضحكوا كلهم مع بعض
محمود"بص بقى ياطارق انا عارف انك مشغول ومش هعطلك.. انا جاى لك فى خدمة"
طارق"اؤمرنى... قتلت ولا سرقت"
محمود"ايه ياعم الفال الوحش ده... راوية خريجة حقوق ولما قالتلى انها عايزة تشتغل قلت مش هلاقى حد احسن منك تتمرن عنده"
طارق"بس كده...تحت امرها تنورنى"
راوية"بجد يا استاذ طارق... ده شرف كبير ليا"
طارق"ورينا شطارتك بقى واثبتى انك محامية شاطرة"
راوية"ان شاءالله ربنا يقدرنى واكون عند حسن ظن حضرتك"
محمود"متشكر اوى ياطارق مش هنعطلك اكتر من كده ونستأذن"
طارق"لا ازاى...انت منورنى"
محمود"لا معلش شوف شغلك انت ومتشكر اوى"
وقام محمود وراوية
راوية"اجى لحضرتك امتى"
طارق"لو عايزة من بكرة تعاليلى المحكمة الساعة 9"
راوية"ان شاءالله بكرة الصبح هكون هناك"

فى بيت طارق وبعد مااتغدا هو وبسمة
كانت راجعة من المطبخ... شافها طارق 
مسكت دماغها فجأة وحاولت تسند على اى حاجة جنبها
ملحقتش... قام طارق بسرعة وفى نطة واحدة لحقها قبل ما تقع وتتخبط فى الارض
بعد مافاقت بسمة وطارق جنبها
"ايه اللى حصل"
"دوختى تانى... مينفعش كده انا مش هعرف اسيبك لوحدك تانى"
"ليه بس ان شاءالله مش هتتكرر"
"وانا اضمن منين... انتى اتسرعتى لما مشيتى نجاة"
"طارق ارجوك متتكلمش فى الموضوع ده تانى"
"خلاص نشوف واحدة تانية"
"لا مش عايزة حد تانى خلاص"
"والحل"
"هروح اقعد عند ماما الفترة اللى جاية دى...واهو هانت خلاص"
"طب وانا ...البيت عندكم مفيهوش مكان "
"خلاص اقعد انت كمان عند مامتك لحد ماربنا يحلها والايام اللى فاضلة دى تعدى"
"ايام ايه بس...لسه مش اقل من شهر"
"اهو هانت برضه"
"ماشى... ربنا يكملها على خير علشان نخلص بقى من وجع القلب والشحططة دى"

الحلقة 8
راحت بسمة عند مامتها 
وراح طارق عند مامته
ورجعوا كل اللى بينهم مكالمات زى ايام الخطوبة
طارق رغم انه كان بيروح فى اوقات بسيطة فى بيت مامته
الا انه حس بانه غريب عليهم 
خصوصا ان بسنت وايمن فى البيت

راوية مجتهدة جدا وعايزة تتعلم بسرعة
وكل ما طارق يطلب منها حاجة...تنفذها باسرع وابرع مايكون
وفى يوم دخلت له راوية المكتب
"ا\طارق محمود عايز يقابل حضرتك"
"اه...طبعا..خليه يدخل"
ودخل طارق
"السلاااااااام عليكم ...ازيك ياطارق"
"اهلااااااا ازيك يامحمود"
راوية"استأذن انا علشان عندى شغل"
طارق"اتفضلى"
بعد ماخرجت راوية
محمود"على فكرة راوية مكنتش عايزانى اجيلك واعطلك... بس انا قلت لازم اسلم عليك قبل مااسافر"
"مسافر فين؟؟"
"مسافر فرنسا"
"شغل يعنى"
"مخبيش عليك انا مسافر سياحة وناوى اكسر فيزا واشتغل هناك اى حاجة"
"ليه كده يامحمود وتعيش مهدد"
"اعمل ايه بس... انا ورايا هم مايتلم المفروض اجيب شقة وعفش ويكون معايا قرش اتسند عليه"
"بس بالطريقة دى"
"مفيش قدامى طريقة غيرها"
"وهترجع امتى"
"مش عارف"
"وراوية"
"هى شايفة كل حاجة وموافقة على السفر ... انا لو فضلت هنا مش هعرف اتجوز بوظيفة الحكومة اللى باخد منها 300جنيه"
"مش عارف اقولك ايه بس ده مش حل"
"مفيش قدامى حل تانى"
"ربنا يوفقك"
"يالا...اشوف وشك بخير ياطارق"
"ترجع بالسلامة ان شاءالله"
وقاموا سلموا على بعض وخرج محمود

كل جمعة طارق بيروح عند حماته يتغدا معاهم ويقعد شوية مع بسمة
فى تالت جمعة بعد الغدا... خرج البلكونة.. وجت وراه بسمة بالقهوة
"وحشتينى يا بسمة"
"وانت كمان ياطارق"
"نفسى ترجعى معايا البيت بقى"
"وانا كمان انت والبيت وحشتونى ...بس هنا قاعدة وسط ماما واخواتى وكلهم مهتمين بيا انما فى البيت ببقى لوحدى"
"انا عارف وعلشان كده قلتلك مينفعش تقعدى لوحدك ببقى قلقان"
"يالا ربنا يهون ان شاءالله ونرجع البيت واحنا تلاتة"
"ان شاءالله ...انا هرجع البيت لانى مكسوف اقعد عند ماما"
"ليه بس دول فرحانين بيك اوى"
"بس انا مش مرتاح... بقولك ايه ماتيجى ننزل شوية نتفسح كده ونغير جو"
"حاضر"
قامت بسمة تلبس وهى تعبانة بس مقدرتش تقول لطارق لا
نزلت معاه وقعدوا يتمشوا شوية بالعربية
"طارق انا زهقت من العربية... تعالى نروح نقعد فى حتة"
"حاضر"
واخدها اول مكان خرجوا فيه مع بعض
"يااااه ياطارق... فاكر لما جينا هنا يوم خطوبة بسنت"
"طبعا ...اومال انا جبتك هنا ليه"
"احلى يوم فى حياتى لما قلتلى انك بتحبنى"
"وانا احلى يوم فى حياتى لما نرجع بيتنا ونعيش طبيعيين بقى"
"معلش ياحبيبى... احنا بنستحمل علشان البيبى اللى جاى"
"بس خلى بالك... لما ييجى اوعى تنسينى"
"وانا اقدر انساك ياحب ي ب"
"مالك يا بسمة... انتى بتقطعى كده ليه"
"كان عندى مغص وراح خلاص"
"تحبى نقوم"
"لو مش هيضايقك"
"لالا يالا بدل تعبانة"
"اااااااااااااااااااه.... تعبانة اوووووووووووى"

اخدها طارق على المستشفى بسرعة
والدكتور قاله انها حالة ولادة
اتصل طارق بحماته... اللى جت بسرعة
ومعاها هدوم البيبى وهدوم بسمة
وجت مامة طارق وبسنت 

"حمدالله ع السلامة ياحبيبتى"
"الله يسلمك ياحبيبى...فين البيبى"
"البنوتة القمر فى حضن ماما مش عايزة تسيبها من ساعة ماخرجت من العمليات"
"عايزة اشوفها"
"حاضر"
"الله جميلة اوى"
"طبعا طالعة لمامتها... ربنا يخليكم ليا"
"ويخليك لينا ياحبيبى"

رجعت بسمة بيتها بعد ما استردت صحتها
ورجعت حياتهم طبيعية وحاولت بسمة ان اهتمامها ببنتها
ميأثرش على اهتمامها بطارق
فاتت الشهور... وحياتهم ماشية طبيعية

راح طارق مكتبه ... وكان مكلف رواية بشغل مهم
واتاخرت راوية... وطلب السكرتيرة
"هى راوية فين"
"لسه مجتش"
"والشغل اللى معاها فين"
"معرفش يااستاذ"
"طيب اتصلى بيها ولو كانت تعبانة ولا حاجة تبعت الشغل اللى عندها علشان دى مصالح ناس"
"حاضر يااستاذ"
خرجت السكرتيرة ورجعت بعد دقايق
"استاذ طارق... راوية فى المستشفى ومامتها قالت لى انها فقدت النطق"

الحلقة 9
استغرب طارق من كلام السكرتيرة
"بتقولى ايه؟؟؟فقدت النطق ازاى"
"معرفش تفاصيل حضرتك... المكالمة كانت سريعة اوى يدوب عرفت اسم المستشفى"
"لا حول ولا قوة الا بالله... اسم المستشفى ايه"
"مستشفى الامل"

بعد ما خلص طارق المكتب...كان الوقت متأخر 
ومينفعش يزور راوية فأجلها لتانى يوم
اول ما دخل قابلته بسمة بفزع
"طارق... انت جيت"
"ايوه يابسمة.. مالك"
"الحقنى ...جودى بتعيط بقالها ساعتين متواصل ومش عارفة اعملها ايه"
"مالها...يمكن تعبانة؟؟ليه مخدتيهاش وروحتى للدكتور"
"انا فى الاول قلت زن عادى وهتسكت... انا اعصابى تعبت اكيد فيها حاجة"
"هتصل بالدكتور يجيلها...لان اكيد مشى من العيادة"

بعد الكشف عليها
الدكتور"هى عندها قد ايه بالظبط"
بسمة"5 شهور"
طارق"مالها يادكتور"
الدكتور"مفيهاش اى حاجة.. يمكن شوية مغص طبيعى جدا ممكن نديها مهدئ... او بتتدلع شوية على مامتها"
بسمة"يعنى بجد يادكتور هى كويسة"
الدكتور"ايوه طبعا ...الزن ده طبيعى فى الاطفال الصغيرين انتى بس علشان ام جديدة قلقانة كده"
طارق"متشكرين يادكتور تعبناك معانا"
وخرج الدكتور بعد ما وصله طارق..ورجع دخل على اوضته يغير هدومه
"انت هتنام وتسيبنى"
"الساعة 2دلوقتى وانا لازم اصحا 7ونص عايزانى اعمل ايه"
"مش دى بنتك انت كمان ولا بنتى لوحدى"
"ياستى بنتى وبنتك بس انا تعبان طول النهار وانتى لو سهرتى شوية هتقدرى تنامى الصبح براحتك مش مرتبطة بشغل"
"هى بنتك بتسيبنى انام"
"ماهو المفروض الام اللى بتقعد مع الاطفال مش الاب"
كل ده وصوت عياط جودى متواصل
"بصى يابسمة انا رايح انام فى الاوضة التانية علشان مش قادر اتناقش معاكى فى الدلع بتاعك ده..كفاية خضيتينى وجبنا الدكتور ع الفاضى... اياكى تيجى ورايا"
ودخل طارق الاوضة التانية وقفل على نفسه بالمفتاح لحد الصبح

تانى يوم قام طارق لبس ونزل من غير مايكلم بسمة
لانها كانت نايمة وهو محبش يصحيها
بعد ماخلص المحكمة راح على المستشفى يزور راوية
لما سأل عن اسمها ووصل لاوضتها
خبط ع الباب ودخل...وكان اول مرة بيشوف حد من اهل راوية
"السلام عليكم... انا طارق.."
"اهلا وسهلا يااستاذ طارق...طبعا انتى غنى عن التعريف اتفضل"
وقعد على كرسى جنب سرير راوية...اللى كانت نايمة
"الف سلامة علي راوية...خير مالها"
"كانت قاعدة كويسة بعد مارجعت من المحكمة وجالها مكالمة من حماتها ع التليفون هى قفلت من هنا وقعدت تعيط لحد مااغمى عليها... لما فاقت لقيناها مبتتكلمش وبتعيط بس جبناها هنا الدكتور قال صدمة عصبية وكام يوم وتتكلم تانى ان شاءالله"
"ان شاءالله ربنا يشفيها... بس ايه الصدمة اللى تعمل فيها كده"
"الندل اللى معندوش اخلاص... باعت رسالة مع مامته وقالها انه اتجوز واحدة فرنساوية علشان الاقامة وانه مش بيفكر يرجع دلوقتى وانها متستنهوش تانى...طبعا احنا عرفنا الكلام ده لما اتصلنا بالست بعد ما قفلت مع راوية... وكانت بتتكلم بكل قسوة"
"معقول... بالسرعة دى كده..يالا معلش ربنا يعوضها ان شاءالله"
"هى بس تقوم بالسلامة وترجع لطبيعتها واى حاجة تهون"
"ان شاءالله... انا هضطر استأذن بس لو امكن الشغل اللى كان معاها هبعت الساعى ياخده لانى محتاجه جدا... وبالنسبة لراوية لما تشد حيلها اى وقت ترجع شغلها تانى على مهلها خالص"
ومد ايده فى جيبه وطلع ظرف مقفول وحطه فى ايد مامة راوية وهو بيسلم عليها
"لالالا يااستاذ... متشكرة مالوش لزوم"
"راوية واحدة من المكتب وده حقها لحد ماتشد حيلها"
"ربنا يخليك يااستاذ طارق... متشكرين جدا ع الزيارة"

رجع طارق ع البيت اتغدا مع بسمة وكل واحد فيهم ساكت
مفيش اى كلام بيدور بينهم وكأنهم بيأدوا روتين يومى متسجل بدون حوار... والصوت الوحيد اللى بيقطع الصمت هو صوت جودى لما تعيط... عدى يومين وهما على نفس الحال لحد مابدأوا يرجعوا لطبيعتهم تانى وترجع حياتهم عادية

فات شهر وراوية فى اجازة..وكانت سايبة فراغ كبير 
لانها كانت شاطرة اوى فى شغلها ومجتهدة جدا
وكانت السكرتيرة بتسال عليها كل فترة وعرفت انها رجع لها النطق بعد اسبوع بس كان عندها اكتئاب وعدم رغبة فى الشغل
واتفاجئ طارق براوية داخلة عليه المكتب
"راوية... ايه المفاجئة الحلوة دى"
"ازيك يااستاذ طارق... ربنا يخليك ومتشكرة على زيارتك ليا فى المستشفى"
"لا متقوليش كده ده واجب... انتى ازى صحتك"
"الحمدلله بخير... المكتب وحشنى جدا وجاية اسال مكانى موجود ولا لا"
"طبعا موجود... انا عايزك ترجعى النهاردة قبل بكرة"
"وانا مستعدة... من دلوقتى"
"بجد... خلاص يالا على مكتبك وربع ساعة وتعاليلى علشان اديكى القضايا اللى هتشتغلى فيها لما احضرهم لك"
"حاضر... بعد اذنك"
وخرجت راوية وطارق حاسس بسعادة كبيرة ان راوية اللى كانت بتشيل شغل اتنين رجعت تانى
ورن موبايله
"الو.. خير يابسمة... نعم... بتقولى ايه؟؟؟ انتى اكيد اتجننتى"

الحلقة 10
وقفل طارق التليفون مع بسمة
وشه اتقلب.. وقام يلف فى المكتب
"اعمل فيها ايه بس ياربى"
دخلت راوية
"استاذ طارق...انا جاهزة للشغل"
"لالالا مش فاضى دلوقتى خالص... بعدين بعدين"
اتحرجت راوية ...عيونها دمعت من كتر احراجها
خرجت بسرعة من المكتب...وهى مستغربة
"اللى كان لسه بيقابلنى بكل ترحاب وفرحة دلوقتى بيشخط فيا"
شافتها السكرتيرة
"مالك يا استاذة راوية"
"مفيش"
شافوا الاتنين طارق خرج من المكتب بسرعة
ورزع باب مكتبه وراه
ومكلمش حد وهو ماشى على غير عادته

طارق سايق بعصبية شديدة... وطالع بيته وكانه رايح خناقة
واول مافتح باب الشقة...نادى بصوت مرعب
"بسسسسسسسسسسسمة"
مردتش عليه وسمع صوت عياطها فى الاوضه
راح لها
"انا عايز افهم ايه اللى قلتيه فى التليفون ده"
وزعقت بسمة لطارق
"اييييييه اللى انا قلته يخليك تقفل فى وشى وكمان تيجى تكمل معايا خناقة فى البيت... قلتلك حامل هو انا مش مراتك وامر طبيعى انى ابقى حامل"
"حمل ايه دلوقتى اللى بتحمليه... ده انتى كنتى بطولك وكنا متشحططين كل واحد فى بيت ولا كنتى بتهتمى بيا ولا قاعدة معايا وكنت حاطط جزمة فى بؤى وساكت وكل شوية اقول معلش كلها كام شهر ونخلص... حتى بعد ماولدتى برضه بتشتكى البت بتزن البت تعبانة البت مش عارف ايه... جاية كمان تقولى لى حامل"
"بدل ما تفرح تعمل كده"
"افرح بايه... هو انا متجوز ارنبة هتجيبلى كل سنة عيل"
"غيرك مش لاقى ضفر عيل"
"ربنا يديهم... انا عايز احس باهتمام مراتى بيا... عايز الاقى ست فى البيت فاضية ورايقة ومتزوقة ومستنيانى بعد اليوم الطويل اللى بشوفه"
"يا سلاااااااااااام وانا اللى صاحية طول الليل والنهار والبت اللى مش بتنام ساعتين على بعض والاكل والشرب والبيت وكل حاجة بعملها...اقطع نفسى انا ولا ايه"
"ماانا لما جبتلك شغالة مشيتيها"
"خلاص نشوف واحدة تانية"
"والله ماانا جايب لك شغالات... هو بمزاجك واحدة تمشى وواحدة تيجى"
"خلاص اللى حصل حصل وانا حامل وخلاص"
"لا مش خلاص... البيبى ده ينزل ولما جودى يبقى عندها سنتين تلاتة ابقى خلفى تانى...مين يقول بنتك عندها 6شهور وتحملى"
"انت اكيد مجنون"
وفجأة ضربها قلم على وشها... من قوته وقعت على الارض
اتفاجئ طارق باللى عمله... وقف لحظة محتار يصالحها ويعتذر لها
بس كده هيبقى موافق على الحمل
ولا يسيبها ... حسم حيرته انه سابها ومشى

قعدت بسمة تعيط...واخدت جودى فى حضنها
وحطت ايدها التانية على بطنها... وهى بتعيط
وحاسة بقهر وألم ومش عارفة تتصرف
حست ان كرامتها اتهانت كتير اوى... مش من ضربة القلم بس
لا لما كمان رافض انه يخلف منها تانى
وبيتهمها باهماله كزوج... وبيعايرها انها كانت تعبانة فى حملها
قامت وهى منكسرة جابت شنطة كبيرة ولمت هدوم جودى وحاجتها المهمة وهدومها... ولما جت عند علبة دهبها
اخدت دهبها هى بس وسابت الشبكة...ونادت على البواب يشيل معاها الشنطة ...واخدت جودى ونزلت

طارق نزل زعلان جدا من رد فعله العنيف مع بسمة
واللى المفروض مكنش يوصل لكده
رن موبايله... شاف انه رقم المكتب
"الو... ايوه يا سحر"
"استاذ طارق فيه مواعيد مع حضرتك النهاردة وانا مش عارفة حضرتك راجع ولا وراك حاجة النهاردة"
"لا انا جاى اهو"
وقفل طارق مع السكرتيرة وحاول يهدى نفسه علشان يعرف يشوف شغله
وصل طارق مكتبه... ولاحظ ان راوية مش موجودة على مكتبها
بعد ما دخل مكتبه... وحضر القضايا اللى هيديها لراوية
وضرب جرس للسكرتيرة 
"ادى القضايا دى لراوية وقوليلها تاخد فكرة عنهم علشان نتكلم فيهم بكرة"
"راوية مشيت"
"يعنى ايه مشيت... هى المواعيد بمزاجها"
"بعد ماخرجت من مكتب حضرتك قعدت تعيط كتير وبعد مانزلت هى نزلت وقالت انها مش راجعة تانى"
"طيب ياسحر...روحى انتى متشكر"
وحس طارق انه كان اوفر مع الناس كلها حتى راوية
مسك موبايله...وجاب رقم راوية واتصل بيها
"الو... ايه يا راوية انتى فين"
"انا مستقيلة من المكتب يااستاذ طارق"
"مستقيلة مرة واحدة...ليه بس كده"
"استقيل قبل ما اتطرد من حضرتك"
"ومين ده اللى يقدر يطردك... المكتب ميستغناش عنك يااستاذة"
"العفو يااستاذ طارق... المكتب دايما مفتوح بوجود حضرتك فيه"
"وحضرتى بيعتذر لحضرتك"
"مفيش داعى للاعتذار... معلش انا مش هقدر اكمل"
"خلاص بقى ياراوية ...انا اسف انا كنت متنرفز غصب عنى"
واتغيرت نبرة راوية وكانها بتتكلم بفرحة بعد الغضب
"خلاص يااستاذ طارق ..حصل خير ..هاجى المكتب بكرة ان شاءالله فى معادى"
"لا بكرة ايه...انتى لازم تيجى دلوقتى...انا محتاجلك جدا"
"دلوقتى...انا قربت من البيت"
"ارجعى تانى...فى قضية مش هديها لحد غيرك...يالا بقى متتاخريش"
"حاضر"
بعد ما قفل طارق مع راوية...مسك القضية اللى قدامه وبدأ يقرا فيها
رن موبايله... شاف الرقم... وشه اتقلب وهو بيرد
"الو... اهلا ياعمى"
"اهلا ايه... انت ايه اللى عملته فى بنتى ده"
"مشكلة وممكن تحصل فى اى بيت"
"مشكلة لما تكونوا مختلفين فى وجهات النظر...انما عايز تسقطها وكمان تضربها ده اللى مش ممكن اسمح بيه ابدا"
"هى اللى غلطت فيا"
"لو غلطت فيك تعالى قولى وانا اجيبلك حقك...انما تضربها انت مش اخدها من الشارع دى بنت ناس ولازم تحترمها"
"بنتك غلطانة ياحاج... رايحة تفكر فى خلفة ولسه بنتها على كتفها"
"خلاص ياطارق...انت مش عايز ابنك اللى جاى انت حر...انما انا عايز بنتى وولادها فى عنيه...ورقة طلاقها توصلها بالذوق احسنلك"
"انت بتهددنى"
"احسب اللى تحسبه... طلقها بارادتك بدل ماارفع لها خلع وشوف بقى لما زمايلك فى المحكمة يشوفوك وانت بتتخلع"


الحلقة 11
قفل طارق مع حماه وهو مش عارف يقول ايه او يتصرف ازاى
اخر حاجة كان ممكن يفكر فيها هى الطلاق
طلاق... مش للدرجة مشكلة مهما كانت صغيرة او كبيرة بس مشكلة ولازم تعدى
طلاق... يعنى ميبقاش فيه بسمة ولا جودى
"واضح انى كبرت الموضوع زيادة"
ورن موبايله تانى
"الو ... ايوه ياماما"
"ايه ده ياطارق... بتمد ايدك على مراتك انت ترضى اختك تتضرب"
"مش ضرب ياماما...دى لحظة شيطان وهى استفزتنى"
"وادى ابوها مش عايزها ترجعلك... هتعمل ايه"
"دى مراتى ومحدش يقدر يقولى اطلقها... انا بحبها وهى بتحبنى وبيننا بنت غير اللى جاى"
"المواضيع دى متتاخدش قفش كده ياطارق...لازم تعتذر لها"
"بس هى كمان غلطت ياماما"
"الكلام ده لو مكنتش ضربتها... ضربك ليها جاب الحق عليك... وبعدين تعالى هنا انت بتقولها تنزل البيبى... انت اتغيرت كده ليه ياطارق ده العيال رزق وبركة وانت مش عايزهم"
"ياماما هى حملها صعب وانا عايز نعيش مرتاحين شوية اذا كانت دلوقتى ومعاها جودى بس وهى تعبانة معاها"
"ملكش دعوة هى هتتصرف ازاى... تصالح مراتك النهاردة"
"ازاى... ابوها لسه قافل معايا ومهددنى بالخلع"
"خلاص سيبك من ابوها وكلمها هى"
"حاضر ياماما"
قفل مع مامته... لقى راوية بتخبط على باب المكتب وبتدخل
"مساء الخير يا استاذ طارق"
"اهلا ياراوية... تعالى"
وقعدت راوية قصاد طارق... وكان سرحان
"استاذ طارق... فيه حاجة؟؟ "
"لالا معلش... سرحت شوية... بصى القضايا دى هتمسكيها وفيه قضية منهم عايزك تركزى فيها اوى"
واخدت راوية الملفات
"انهى واحدة فيهم ؟"
"راوية... لو انتى متجوزة وجوزك فى لحظة انفعال ضربك هتعملى ايه؟"
"نعم"
وبصت له راوية باستغراب من السؤال
ورد عليها... اصل واحد صاحبى متخانق مع مراته وبيحكمونى
"لو انا مكانها لازم اخد موقف ...او حتى اطلب منه الطلاق انما اللى بيمد ايده مرة سهل اوى يكررها بعد كده"
"حتى لو اعتذر وحس انه غلطان"
"اه طبعا... بس الموضوع بيختلف من واحدة للتانية يعنى لو واحدة بتحب جوزها اوى وحست بغلطته ممكن تسامحه ...انما عن نفسى بعد اللى شفته مش ممكن اسامح اللى يغلط فيا"
"ايه اللى شفتيه؟"
"انا حبيت محمود اوى... وهو مقدرش حبى ليه وسابنى وراح اتجوز واحدة تانية... انا كنت ضعيفة ومستحملتش الصدمة بس اتعلمت انى مكررش ده تانى"
"متكرريش ده ازاى؟؟"
"مش عايزة احب تانى... انا اعيش لمستقبلى ومش هفكر فى حاجة غير مستقبلى وشغلى واعمل اسم لنفسى"
"ماشى ياستى... عايزة تنافسينى"
"حضرتك استاذى وعمرى ما هنسى فضلك عليا... انا كنت لسه معرفش حاجة وحضرتك فى شهور علمتنى اللى كان ممكن اتعلمه فى سنين يعنى هتفضل طول عمرك صاحب فضل عليا وانا هفضل مع حضرتك اتعلم منك لحد ماتزهق منى"
"ازهق منك ايه بس... ده انا كنت لايص من غيرك... هقولك سر الاجازة بتاعتك دى جت على دماغى كنت بتابع المحامين التانيين بنفسى انما انتى شاطرة ومتميزة علشان كده اتعلمتى بسرعة ووثقت فيكى كمان... بتفكرينى بنفسى اول مااتخرجت وروحت عند الاستاذ صاحب كل الفضل عليا... واللى انا لسه بتمتع بفضله كفاية المكتب اللى مخلينى وكأنى صاحبه"
"حضرتك تستاهل كل خير والله"
"متشكر ياراوية"
"بعد اذنك"
واخدت راوية الملفات وقامت خرجت من المكتب
ومسك موبايله... واتصل ببسمة
ورن الموبايل كتير لحد مافصل... واتصل تانى وتالت
ردت بسمة مع تالت اتصال
"بسمة... كده مش بتردى عليا"
"نعم ياطارق"
"متزعليش منى"
"بالسهولة دى... كل اللى قلتهولى وعملته فيا وجاى بكل بساطة تقولى متزعليش"
"انتى عايزة اعمل ايه علشان تسامحينى"
"مش عايزة حاجة غير اللى بابا قالهولك"
"انتى عايزة تسيبينى يا بسمة... خلاص مبقتيش تحبينى"
وعيطت بسمة 
"انت لو لسه بتحبنى مكنتش اتنرفزت كده لما قلتلك انى حامل.. ولا كنت ضربتنى"
"ماانتى يا بسمة شايفانى متنرفز وبرضه بتردى عليا تنرفزينى زيادة... وانا مش عايز خلفة ليه مش علشان خايف عليكى وعلى تعبك وعارف انك بتبقى تعبانة"
"وهو انا كنت اقصد ... انا مكنتش اعرف انى حامل خالص كنت فاكرة الرضاعة بتمنع الحمل لفترة كبيرة زى ماما وخالاتى انما لما شكيت جبت اختبار واتفاجئت وقلتلك اول ماعرفت... بس مش معنى انى مكنتش عايزة حمل يبقى اقتل ابنى او بنتى"
"يعنى بجد مكنتيش تقصدى"
"طبعا... وهو انا ايه اللى يخلينى احمل عمدا يعنى"
"اللى ضايقنى انى حسيت انك بتفاجئينى"
"ياطارق عيب متقولش كده... هو انت مش جوزى وانا بورطك مثلا"
"ايه ده اللى بتقوليه يا بسمة...مقصدش كده خالص.. انا بس خفت تكونى بتفكرى زى الناس اللى بتقعد تقول العيال عزوة واغلبيه بالعيال والكلام ده واحنا ملحقناش نتهنى مع بعض... عموما هنكمل كلامنا فى بيتنا اجهزى وانا نص ساعة واعدى عليكى نتعشى بره ونروح نبات فى بيتنا"

"بس ..."
"مفيش بس... انا مقدرش استغنى عنك ابدا"
"ولو كررتها تانى"
"مش هتتكرر تانى... وابقى ياستى اعملى اللى انتى عايزاه ساعتها"
"ماشى ياطارق لما نشوف"
وقفلوا مع بعض... وكانت بسمة فى منتهى السعادة 
ونسيت كل اللى حصل بينهم وقامت تلبس ... وراحت لباباها
"بابا .. طارق كلمنى وصالحنى وهييجى ياخدنى"
وقام باباها اتنفض من مكانه... وبمنتهى العصبية
"اييييييه.... كلمك وصالحك؟؟؟ وانا تصغرينى فى كلامى معاه ... هو ضحك عليكى بكلمتين.. ادخلى جوه ومفيش نزول "

الحلقة 12
ردت بسمة على باباها ... وهى خايفة يصمم على رأيه
"بس يابابا هو حس بغلطته واعتذر لى"
"وده مكنش كلامك اول ماجيتى"
ردت الام
"معلش ياما بيحصل... خليها تروح مع جوزها"
"لما ييجى يعتذر هنا الاول ويوعدنى انه مش هيكررها تانى"
بصت بسمة لمامتها ...ردت الام
"كلميه يابسمة يطلع يتكلم مع ابوكى الاول"
راحت بسمة اتصلت بطارق... وكانت فى اوضة وقافلة عليها
"ايوه ياطارق"
"ايه يابسمة ...انزلى يالا انا قدامى 5 دقايق واكون تحت البيت"
"بابا عايزك"
"ليه؟؟ "
"هو قاللى مينفعش انت تصالحنى وانزل معاك كده وخلاص"
"يعنى ايه؟؟انتى مراتى تنزلى معايا فى اى وقت وانا بس اللى ممكن احكم عليكى مش ابوكى يابسمة"
"معلش ياطارق... علشان خاطرى اطلع واتكلم مع بابا كلمتين علشان الموضوع يعدى"
"يعدى ايه؟؟انا غلطان علشان معندتش معاه يعنى"
"ياطارق بقولك علشان خاطرى... انا اللى فى النص دلوقتى بابا من ناحية وانت من ناحية وانا مش عارفة ارضى مين"
"المفروض ترضى جوزك"
"ماهو انت كمان غلطت فى حقى وانا سكتت "
"اه...انتى سكتى وهو هيعاقبنى"
"عقاب ايه بس.. اكيد هيقولك متمدش ايدك عليا تانى"
"وان قلتلك مش طالع يا بسمة"
عيطت بسمة وهى بتقوله
"مش هقدر انزل معاك غصب عن بابا ياطارق"
"طيب بصى يا بسمة... انا هطلع اتكلم معاه بس اقسم بالله لو كلمنى بطريقة بايخة ولا غلط فيا انا ما هسكت... ويبقى طلاقك على ايده"
"انت بتهددنى بالطلاق"
"ماهو ابوكى كان بيهددنى بالخلع"
"انت بتقلب كده ليه ياطارق من شوية كنت رقيق وطيب دلوقتى عصبى وبتهددنى ومش طايق كلام"
"علشان انا اعتذرت عن غلطتى خلاص مش هنفضل نرغى فيها طول الليل بقى... انا زهقت"
"خلاص ياطارق... تعالى وننزل على طول... لو بتحبنى"
"ماشى يا بسمة انا وصلت تحت البيت وطالع اهو... سلام"

راحت بسمة تكلم باباها قبل ما يطلع طارق
لقيته فى الحمام ... والباب بيخبط ...فتحت بسمة قبل ماباباها يخرج من الحمام وتكلمه
"اتفضل ياطارق"
"فين جودى"
"نايمة جوه"
"ادخلى هاتيها يالا ...وهاتى هدومكم"
جه باباها وكان طارق لسه واقف
"ومستعجل ليه يا طارق... ماتقعد"
"لا معلش علشان نلحق نخرج شوية قبل مانروح"
"وانت خلاص يعنى متاكد ان بسمة هتروح معاك بعد اللى عملته فيها"
"والله موضوع متاكد ده ... اكيد لانها مراتى ومكانها الطبيعى فى بيتها اما اللى حصل فاى بيت معرض للمشاكل واحنا اتفاهمنا خلاص وهى قدرت موقفى"
حس الاب انه مش عارف يتكلم خصوصا ان بسمة عايزة ترجع بيتها وف نفس الوقت عايز يحافظ على كرامته وكرامتها
"طيب يا طارق... خلى بالك منها ومتزعلهاش تانى بكرة لما بنتك تتجوز هتعرف انا حاسس بايه دلوقتى"
"ان شاءالله... يالا يا بسمة"
وخرج طارق بالشنطة الكبيرة ووراه بسمة بجودى
خرجوا مع بعض... وكان طارق فى منتهى الرقة مع بسمة
وبعد مادخلوا بيتهم
"البيت من غيرك وحش يابسمة... انا مفكرتش انى اجى من غيرك"
"يعنى بتحبنى بجد ياطارق"
"طبعا... انتى حبيبتى ومراتى ... الاقوليلى صحيح اخبار الشخص اللى جوه ايه"
كان بيشاور على بطنها وهو بيسألها... وبيضحك
ردت بفرحة"كان زعلان من باباه علشان مش عايزه"
"لالالا باباه ده وحش اوى... متزعلش من بابا يا حبيبى"
"ياحبيبى احنا منقدرش نزعل منك"
"ربنا يقومك بالسلامة ياحبيبتى...ويعدى الشهور الكتير الجاية دى على خير"

بعد اقل من اسبوع من رجوع بسمة... بدأت تتعب زى الحمل اللى فات... وبقت مش قادرة تطبخ ولا تعمل اى حاجة
حتى انها كانت بتراعى جودى وهى على اقصى احتمال
ولاحظ طارق تعبها... وخاف عليها... 
"وبعدين يا بسمة... ده اللى انا كنت خايف منه"
"على ايه بس... معلش انى مقصرة معاك شوية"
"متخبيش عليا حاجة... انا ملاحظ وشك اللى اتغير وحركتك اللى بالعافية وشايف انك مش قادرة"
"انا فعلا تعبانة خالص ياطارق .. وجودى حملها بقى تقيل اوى عليا"
"والحل يابسمة... ماهو ده اللى كنت بقوله... بس خلاص معدش ييجى منه واللى حصل حصل"
"ربنا يستر بقى ياطارق هعمل ايه يعنى"
"مفيش قدامنا غير اننا نشوف واحدة تيجى تشتغل"
"لا ياطارق ...بلاش"
"ليه بلاش"
"مش برتاح ان واحدة غريبة تبقى معايا فى البيت... بلاش الفكرة دى ياطارق"
"خلاص لو محتاجة تروحى عند مامتك كام يوم وهنا كام يوم معنديش مانع"
"بجد مش هتبقى زعلان"
"زعلان بس ماهو انا شايفك تعبانة اوى وخايف عليكى كفاية الخضة اللى اخدتها ايام حملك فى جودى"
"دى كانت مرة كده"
"بس من ساعتها وبقيت بخاف يحصل حاجة انا يومها وصلت على اخر لحظة"
"انا هحضر حاجات مهمة وبكرة ابقى اروح لماما"
"ماشى... بس انا مش هبقى اجيلك هناك...انتى لما تبقى احسن ابقى كلمينى اخدك"
"مش هينفع تيجى ليه؟؟"
"معلش من يوم المشكلة وانا وباباكى مش مرتاحين لبعض... سيبينى براحتى.. وانا هبقى ابات هنا فى البيت حتى مش هروح اقعد عند ماما"

بعد يومين من وجود بسمة عند مامتها
رن موبايل طارق الصبح
بص فى الساعة شاف انها 6ونص
استغرب... اللى بيتصل بيه رقم غريب
رد وهو مستغرب من معاد الاتصال
"الو... ايوه انا... ايه؟؟؟ ياخبببببببببببر.... انا جاى حالا"


الحلقة 13
قفل طارق الموبايل وقام يلبس بسرعة
دقايق كان اخد عربيته وراح المكتب
اول ما وصل الشارع اللى فيه المكتب
شاف عربيات المطافى والناس واقفة فى الشارع
لما قرب وركن عربيته...دخل العمارة وجرى عليه البواب
"تعالى يااستاذ طارق... انا اتصلت بحضرتك وكان الجيران اتصلوا بالمطافى"
"هو ايه اللى حصل"
"انا بنضف العربيات كالعادة الصبح بدرى لقيت فيه خيال من ورا شباك المكتب ... دققت لقيت الشباك مسكت فيه النار وبدا الدخان يطلع ... طلعت اجرى على الدور اللى فوق اصحيهم علشان خفت النار تمسك فى شقق تانية... هما اتصلوا بالمطافى وانا اتصلت بحضرتك... وخلاص النار اتطفت"
طلع طارق واول ما وصل لباب المكتب ودخل
اثار الدمار فى كل جزء من اجزاء المكتب
المكاتب كلها والكمبيوترات وكل شئ محروق
ماشى بيدوس فى الملفات المحروقة وكانه بيدوس على قلبه
دخل مكتبه...كان محطم تماما
راح ناحية كرسيه ومسكه... ايده اتوسخت من اثار الكرسى المحروق
نفض ايده... وحس بعينيه فيها نار
وعرف انها من الدموع اللى نزلت وهو بيشوف تعبه ومجهوده كل بقايا واطلال
"استاذ طارق... ايه اللى حصل ده"
ولقى راوية داخلة المكتب عليه وعلى وشها اثار فزع
"راوية؟؟؟ انتى عرفتى منين"
"واحدة هنا من العمارة اعرفها اتصلت بيا وقالتلى جيت بسرعة"
ومدت ايدها بمنديل لطارق... لما شافت دموعه
مسح دموعه بسرعة وكأنها لم تكن
مشيت راوية فى المكتب كله
"شفتى ياراوية تعبى وشقايا بقى كوم تراب"
"حصلت ازاى الحريقة دى"
"معرفش ... لسه المعاينة"
"أيا كانت...متزعلش نفسك ابدا"
"مزعلش نفسى ازاى... المستندات اللى كانت فى القضايا واغلبها اصول راحت واتحرقت...مين هيآمن يجيب قضايا تانى...ولا صحيح المصيبة الكبيرة قضية رشيد فين"
"متقلقش معايا فى البيت مكنتش هنا ...لما قلتلى اذاكرها كويس اخدتها معايا البيت وبسهر عليها كل يوم هى والمراجع "
"بجد.. طمنتينى"
"مش عايزاك تشيل هم خالص...كل القضايا اللى معايا وكانت على الكمبيوتر معايا نسخة منها على كمبيوتر البيت يعنى اعتبر شغلى متأثرش بأى حاجة"
جرى عليها طارق ومسكها من كتفيها الاتنين
"بجد... انتى هايلة...انا نظرتى متخيبش"
فوجئت راوية من مسكة طارق ليها...مردتش
اخد باله طارق ...وسابها على طول
"انا اسف ياراوية بس انتى قلتيلى خبر حلو وسط السواد اللى انا فيه"
فضلت راوية متنحة من اللى حصل... ورد فعلها المفروض يبقى ايه؟؟ لو اى حد تانى كان مسكها كده كانت اقل حاجة ضربته بالقلم
انما ليه معملتش كده مع طارق... اكيد علشان هو ميقصدش اى حاجة وحشة... طارق انسان محترم وفوق مستوى الشبهات
لالا مينفعش تدى الموقف اكبر من حجمه... لازم تتصرف طبيعى
وقطع تفكيرها رنة موبايل طارق
"الو... انا صاحى يابسمة من زمان...فى المكتب... المكتب اتحرق بكل اللى فيه"
صوته المخنوق وهو بيقول المكتب اتحرق وجع قلب راوية
وبعد ما خلص مكالمته
"انا هروح المحكمة يااستاذ طارق علشان عندى جلسات محتاج منى حاجة"
"انا مستغناش عنك انتى عارفة وكويس انك جيتى عندى جلسات عايزك تأجليهالى لحد ما نطلع مستخرجات رسمية من التوكيلات و الاوراق اللى راحت دى"
"حاضر ... وهكلم حضرتك لما اخلص"
"عموما انا غالبا هفضل هنا لحد ما اشوف المعاينة ...ياريت تبلغى كل الزملاء يقابلونى بالليل فى مكتب الاستاذ"
"خير ياترى"
"خير...فيه شوية حاجات لازم تتظبط وانتى تابعينى بالتليفون"
"حاضر...سلام"

جت بسمة مسافة ما عرفت... اول ما دخلت وشافت منظر المكتب والخراب اللى هو فيه... المكتب اللى جمعها بطارق ايام الخطوبة
وكل ركن فيه بيفكرها بايام جميلة
جريت على حضن طارق... وعيطت فى حضنه ... وهو كمان ساب دموعه بحرية قدام بسمة
"متزعلش نفسك ياحبيبى ... كل شئ يتعوض"
"تعبى يا بسمة وشغلى وكل حاجة"
"المهم ان انت كويس اى حاجة تانية مش مهم"
"انتى جيتى ليه وانتى تعبانة"
"معقول ياحبيبى اعرف حاجة زى كده ومكنش معاك"
"انتى معايا على طول ... تعالى اوصلك وارجع بسرعة علشان المعمل الجنائى هييجى يعاين ويشوف سبب الحريق ايه"
"تفتكر سبب الحريق ايه"
"معرفش... كلها شوية وهعرف"

فى المكتب الرئيسى بالليل... راح طارق وقابل محامين مكتبه
وهما راوية و2 محامين والاستاذة فاطمة اللى بدات معاه من المكتب الرئيسى... وقعدوا كلهم مع بعض واتكلم طارق
"دلوقتى ياجماعة اللى حصل النهاردة ده قضاء ربنا واحنا مؤمنين بالقدر... انا عارف ان اكيد شغلنا هيتاثر بس اللى حصل حصل... فانا طبعا مش بجبر حد يستنى فى المكتب اللى عايز ينفصل بشغل لنفسه انا معنديش مانع واللى هيكمل هيتابع الشغل من المحكمة والمكتب هنا للمواعيد الضرورية بس لان مالناش مكان هنا طبعا... انا مش مستعجل فى الرد كل واحد يفكر ويقرر براحته وانا من بكرة هبدأ فى توضيب المكتب تانى حتى لو قعدت على ايد العمال ليل ونهار علشان يخلص بسرعة"
ردت راوية بسرعة
"انا مع حضرتك فى اى مكان... واى شغل محتاجه انا هعمله حتى لو 24 ساعة فى اليوم"
وردوا كلهم بنفس معنى كلام راوية
"انا متشكر ليكم جدا وان شاءالله كل حاجة ترجع زى الاول بسرعة ... اتفضلوا انتوا... استنى يا راوية"
وقعد مع راوية ربع ساعة واتفق معاها على انها هى اللى هتقوم بكل شغله لحد ما يخلص توضيب المكتب 

تانى يوم بعد ما خلصت راوية شغل المحكمة وكلمت طارق وقالتله عن كل اللى عملته... وعرفت انه بدأ شغل فى المكتب
لما روحت راوية... وهى قاعدة بتتغدا افتكرت حاجة مهمة
قامت من غير ماتكمل اكل
"قمتى ليه يا راوية"
"معلش ياماما افتكرت حاجة مهمة ولازم انزل حالا"

الحلقة 14
نزلت راوية من بيتها ...راحت اشترت 2 بيتزا 
وراحت على المكتب
اول ما دخلت كان فيه عمال كتير...حوالى 4 بيشتغلوا فى حيطان المكتب... وكان كل الاثاثات المحروقة مش موجودة
وشافت كرسى خشب واحد 
وطارق واقف مع العمال
اول مرة تشوفه مختلف كده 
لابس بنطلون جينز وقميص وكوتشى
عمرها ماشافته غير بالبدلة سواء فى المحكمة او المكتب
كان شكله اصغر بكتير من العادى... وكان باين فيه حيوية الشباب وهو واقف مع العمال
كل ده وراوية واقفة عند الباب محسش بيها غير لما خبطت على الباب المفتوح
"راوية؟؟؟ خير... تعالى"
ودخلت راوية ودخلت وراه فى اوضه تانية مفيهاش حد
وفاضية تماما... يدوب ارض وحيطان وسقف
"ايه اللى جابك ياراوية دلوقتى؟؟ انتى مش لسه مخلصة المحكمة من شوية"
"انا قلت انت اكيد متغدتش ... بصراحة صعبت عليا وجبت اكل نتغدى مع بعض... لو مكنش يضايقك يعنى"
"والله انتى بنت حلال كنت لسه بفكر اطلب اى ديلفرى"
"انا مش عارفة انت بتحب ايه فجبت 2بيتزا واحدة سى فود وواحدة بالمشروم"
"بجد انتى تعبتى نفسك اوى... انا مش بغلب فى الاكل ومتعود على الديلفرى"
"ليه؟؟هى المدام مش بتطبخ"
"لا ياستى المدام حامل لتانى مرة وتعبانة فقاعدة عند مامتها"
"ربنا يقومها بالسلامة"
"هجيبلك كرسى من بره ..ثوانى"
راح جاب الكرسى... وكل ده راوية ماسكة البيتزا فى ايديها
"يعنى انا هقعد وحضرتك هتفضل واقف...ميصحش"
"لا ميصحش ان انا اللى اقعد وانتى واقفة"
ضحكت راوية ...
"امممم... يبقى مفيش غير حل واحد... اتفضل امسك"
وناولته البيتزا اللى فى ايديها... وفتحت شنطتها... طلعت جورنال
"يالا ...لسه مقريتهوش بس مش خسارة يبقى ترابيزة وكراسى"
وفردت راوية ورق الجورنال كله على الارض
واخدت منه البيتزا وحطيتها فى النص.. وقلعت جزمتها
وقعدت على ورق الجورنال
"يالا اتفضل اقعد"
"انتى ازاى كده"
"كده ازاى يعنى"
"شاطرة فى كل حاجة وعندك حل لكل حاجة وبتحليلى مشاكلى قبل ما افكر فيها"
"اى خدمة... وبعدين انا شاطرة علشان تلميذة حضرتك ...ناكل بقى"
قعدوا ياكلوا مع بعض... وبعد ما خلصوا سألته راوية عن جلسات تانى يوم وهتعمل ايه فيها
وبعد حوالى ساعة
"انا ماشية يااستاذ طارق...عايز حاجة"
"ربنا يخليكى ...وشكرا على العزومة الحلوة دى"
"العفو...ده من خير حضرتك"
"الدور عليا بكرة اردلك العزومة"
"لالا ترد ايه؟؟؟ معقول برضه"
"ماهو انتى لازم تيجى علشان تعرفينى عملتى ايه فى جلسات بكرة وتتغدى معايا...ولا عايزانى اتغدى لوحدى"
ردت بفرحة مدارية
"حاضر...بعد المحكمة ان شاءالله اجى على هنا"

طارق كمل اليوم لحد الساعة 9 بالليل وهو من 9 الصبح واقف مع العمال... كان تعبان جدااا
بس اول ما دخل البيت اتصل ببسمة يسأل عليها هى وجودى
لانها طول النهار مكلمتوش
"الو... ازيك يا بسمة"
"لسه فاكر تكلمنى دلوقتى ياطارق"
"انا من الصبح واقف على رجلى مع العمال فى المكتب... انا عايز اخلص وافرش فى اسبوع ولا 10 ايام بالكتير اوى"
"وانا وبنتك خلاص مش فى حسبانك"
"انا لو مش مهتم بيكى مكنتش جيت على نفسى وخليتك تروحى عند مامتك علشان تبقى مرتاحة"
"وانا برضه محبتش اقلقك ومرضيتش اتصل بيك واقولك انى نزفت النهاردة وماما ودتنى للدكتور"
"نزيف؟؟ ليه ومن ايه؟؟ والدكتور قالك ايه؟؟"
"الدكتور قال انه انذار باجهاض... وقال لازم انام ومتحركش خالص ولا اطلع سلم ولا اعمل اى مجهود... وادانى علاج وبدأت اخده"
"وانتى عاملة ايه دلوقتى"
"ماما مش مخليانى اقوم من السرير وهى اللى بتعمل كل حاجة ليا ولجودى"
"سلامتك ياحبيبتى... ارتاحى انتى ومتشغليش نفسك غير بصحتك"
"انت بتتريق عليا"
" لا اله الا الله ... وهتريق ليه بس ... بسمة اقفلى انا تعبان ومش قادر للكلام ده"
"انت هتتقمص وتقفل"
"لا انا عايز انام...تصبحى على خير"
"استنى بس... "
"خلاص يا بسمة تصبحى على خير"

بعد مارجعت راوية من المكتب
كانت حاسة انها بتتعامل مع طارق لاول مرة
او واحد تانى غير طارق اللى تعرفه
مكنتش بتفكر فى اى حاجة غير انها فرحانة 
ومحاولتش تفكر هى فرحانة ليه اصلا
كل ما كانت تفتح قضية تفتكر طارق 
كلامهم مع بعض... وقعدتهم سوا ع الارض
حست انها اقرب واحدة فى المكتب لطارق
وسألتها مامتها
"انتى نزلتى بسرعة كده ليه ياراوية"
"اصل كان لازم اروح المكتب علشان حاجة مهمة"
"حاجة ايه دى؟؟مش المكتب اتحرق"
"ايوه بس انا كنت رايحة للاستاذ طارق نفسه علشان شغل بكرة"
وقطعت راوية الكلام مع مامتها...بتركيزها فى القضايا اللى فى ايدها

حاول طارق ينام بس اتضايق من كلام بسمة
قام...وفضل يلف فى البيت شوية...وراح مسك التليفون واتصل براوية... بعد ما اتصل فكر مش عارف يقولها ايه؟؟
ردت راوية
"الو...ا\طارق"
"ايوه...ازيك ياراوية"
"بخير الحمدلله... انت لسه فى المكتب ولا ايه"
"لا انا فى البيت جيت من شوية"
"حمدالله ع السلامة...تلاقيك مش قادر حاول تستريح وتنام بدرى وبالنسبة للشغل متقلقش خالص كله تمام"
"انا عارف ان الشغل معاكى يبقى تمام... بس انا كنت عايز اسألك على حاجة تانية"
"خير؟؟"
"نسيت اسألك بتحبى ايه؟؟علشان غدا بكرة"


الحلقة 15
تانى يوم بعد بعد ما خلصت راوية المحكمة
راحت على المكتب حوالى الساعة 4 العصر
اول ما وصلت على باب المكتب...الباب كان مفتوح
دخلت خطوة...مشفتش العمال بتوع امبارح
والمكتب شكله فاضى ... فكرت
"ياترى حصل ايه خلى محدش موجود والباب مفتوح"
وهى بتفكر ضربت جرس الباب
جه طارق من جوا
"اهلا ياراوية تعالى... اتأخرتى كده ليه"
دخلت راوية بتأنى
"هما العمال فين"
"نزلوا علشان خلصوا تأسيس وبكرة جايين يبدأوا دهان الحيطان... انتى مكسوفة تدخلى ولا خايفة؟"
اتفاجئت بالموقف كله...هى مكسوفة فعلا
انما خايفة؟؟ اكيد لا... عمرها ما شافت من طارق اللى يخوفها
"ساكتة كده ليه ياراوية... اول مرة متبقيش غلباوية"
وحست بخفة دم طارق... وضحكت وهى داخلة
"انا غلباوية؟"
"اه...بس مش رغاية... كلامك دايما بيكون فى المفيد... تعالى واقفلى الباب وراكى"
قفلت راوية الباب...ودخلت ورا طارق
"ايه ده؟؟ جبت الحاجات دى امتى"
"من شوية ...قلت مش معقول هناكل على الارض تانى نزلت جبت الترابيزة دى والكرسيين علشان نتغدى عليهم"
كانت الترابيزة محطوطة وعليها حاجات كتير ملفوفة بورق حرارى
"اتفضلى ياراوية"
راحت راوية تقعد على الكرسى اللى شاورلها عليه طارق
وبدأ يفتح الاكل
"بصى انتى مرضيتيش تقولى هتاكلى ايه وانا معرفش بتحبى فايه فطلبت لحوم وفراخ "
"لمين كل ده...دى وليمة مش عزومة غدا"
"اعتبريها تعبير عن شكرى ليكى... يالا بقى انا مستنيكى من بدرى"
وبعد ماخلصوا اكل ... قام طارق يغسل ايده
وقبل ما يخرج من الاوضة اللى هما فيها
كان فيه فى الارض جرادل البوية... وكام بقعة على الارض
اتزحلق فيهم طارق
وانفجرت راوية فى الضحك على طارق وهو واقع على الارض
وضحك طارق على ضحك راوية...وعلى نفسه وهو لسه ع الارض ... وقامت راوية وهى بتضحك
"مش تخلى بالك ههههههههههههههه"
"هههههههههههه بتضحكى عليا"
وجه طارق يقوم اتزحلق تانى ... وكملوا ضحك الاتنين
"هنفضل نضحك كده وانا مش عارف اقوم"
مدت راوية ايدها لطارق تشده
"خلى رجل بعيدة عن البوية علشان منتزحلقش احنا الاتنين"
وسمع كلامها وحط رجله بعيد عن البوية
ايدها اليمين فى ايده اليمين كأنها بتسلم عليه
وشدته راوية بكل قوتها
مع قوة الشدة... كانت هتقع لورا
لحقها طارق من وسطها بايده الشمال
ايديهم فى ايد بعض... وايده التانية فى وسطها
ارتبكت راوية وهى فى حضنه
وارتبك طارق ... وخاف تفتكره يقصد حاجة هو فعلا ميقصدهاش
بعدوا الاتنين عن بعض بسرعة
واتكلم طارق وهو بيضحك ويبص لهدومه
"هروح ازاى انا كده"
بنطلونه كان ببقع البوية
ضحكت راوية على شكله
"هههههههه مش مشكلة انا عندى حل"
"خير"
"ممكن انزل اشترى لك بنطلون تانى"
"هتعرفى"
"اعتقد لو روحت اى محل وقلت عايزة بنطلون مقاس كذا هختار واحد واجى...مش كيميا يعنى"
"يعنى مش هتعبك معايا"
"ابدا ابدا...تعبك راحة"
وقالها طارق على اسم محل ومقاسه..وادالها فلوس فى البداية رفضت وبعدين مع تصميم طارق ...اخدت فلوس البنطلون

لما رجعت راوية لطارق... عجبه البنطلون اللى جابته
"هدخل اغير واجيلك"
"انا لازم انزل دلوقتى لان ماما كلمتنى وقالتلى انى اتاخرت اوى"
"بسرعة كده"
"بسرعة ايه الساعة بقت 8 وانا هنا من الساعة 4"
"ومتنسيش فيه ساعة كنتى بره... بس بجد محسيتش بالوقت"
"فعلا اليوم عدى بسرعة اوى"
"هستناكى بكرة"
"مش عارفة ربنا يسهل"
"لا لازم تيجى... عايزك بدرى كمان"
"بدرى؟؟ والمحكمة"
"ادى القضايا لاى حد كلها جلسات هتتأجل ولازم تكونى موجودة بكرة"
"ليه لازم"
"اولا ... عايزك تختارى معايا الوان الحيطان... ثانيا عايزك تنزلى تنقى معايا فرش جديد للمكتب"
استغربت راوية... وحاولت متبينش فرحتها بانه مهتم ياخد رأيها
"انا؟؟ عايز تاخد رايي فى كل ده"
"ايوه...انتى ذوقك حلو جدا فى كل حاجة واكيد هتساعدينى فى الاختيار"
وترددت راوية شوية... رغم فرحتها
"هستناكى بكرة الساعة 10 الصبح..ماشى؟؟"
"ماشى"
ورن موبايل طارق... وشاف انها بسمة...رد عليها وراوية واقفة
"الو... الحمد لله يابسمة...انتى صحتك عاملة ايه"
وشاورت له راوية انها ماشية... رد طارق بسرعة
"ثوانى يا بسمة"
وحط ايده على الموبايل علشان يكتم الصوت... ووصل راوية للباب
"هستناكى الصبح متتأخريش عليا"
وودعوا بعض بابتسامة... فيها معانى الاشتياق لبكرة

اول مادخلت راوية البيت... سألتها مامتها
"اتأخرتى ليه كل ده"
"كان عندى شغل"
"انتى من 8 الصبح بره...شغل ايه اللى متواصل لحد دلوقتى"
"ماانا ياماما قلتلك انى هطلع ع المكتب"
"المكتب محروق يبقى شغل ازاى"
"ماهو انا كنت مع الاستاذ طارق بنحضر لشغل بكرة"
"اتغديتى؟؟"
"ايوه..هو طلب اكل فى المكتب"
"يعنى كلكوا بتروحوا المكتب عادى؟؟"
"لا طبعا المكتب لسه بيتوضب"
"يعنى انتى المحامية الوحيدة اللى بتروحى.... اشمعنى"
"علشان انا اصغر واحدة وكلهم خبرة عنى فلازم يقولى كل يوم على شغل تانى يوم ويتمم على شغلى"
"ميصحش كده طالما محدش بيروح... يبقى يشوف شغلك فى المحكمة"
"بس هو مش بييجى المحكمة وبعدين استاذ طارق راجل محترم"
"انا مجبتش سيرة محترم ولا لا...انا بقولك ميصحش تروحيله المكتب لوحدك... متروحيش تانى غير لما كل الناس ترجع ابقى ارجعى زيهم"

الحلقة 16
دخلت راوية اوضتها تفكر فى كلام مامتها
ومكنش قدامها غير انها تسمع كلامها...وقررت انها الصبح تتصل بطارق وتعتذر له بأى حجة

طارق بعد ما غير هدومه وكانت بواقى الاكل على الترابيزة
افتكر راوية... دايما راوية بتحل له اى مشكلة
فى الشغل دايما بتساعده وبتخلص اى حاجة هو عايزها بسرعة
المكتب لما اتحرق قالت له انها الشغل المهم معاها فى البيت
وهتساعده فى استخراج مستندات بديلة
حتى لما وقع راحت اشترت له بنطلون تانى بكل بساطة
لما وقع... وافتكر لما كانت هى هتقع... ولحقها فى حضنه
رنة تليفونه فوقته من شروده
"الو... ازيك يا بسمة"
"ازيك ياطارق... عامل ايه"
"كويس الحمدلله... انتى اخبار صحتك ايه؟"
"تعبانة والله ياطارق وجودى تعبانى اوى"
"مالها"
"كويسة بس عايزانى افضل شايلاها ولما بشيلها بتعب "
"ومامتك مش بتمسكها بدالك ليه"
"ماما عليها كل حاجة وكمان بتهتم بيها بس جودى هى اللى شبطانة فيا... انت مش عايز تشوفنا ولا ايه؟"
"لا ازاى تقولى كده...بس مش عايز اتقابل مع باباكى...حاسس انه مش طايقنى"
"يااااه ياطارق انت لسه فاكر...خلاص بقى...تعالى شوية علشان انت وحشتنى اوى"
"وانتى كمان وحشتينى... انا خلصت هنا وهانزل اجيلك على طول اهو...وجودى فين علشان وحشتنى "
"اهى صاحية اهى ومش هنيمها علشان تشوف باباها حبيبها"
"ماشى...مسافة السكة"

اول ما وصل طارق بيت بسمة... كانت قاعدة هى ومامتها وجودى
مامتها رحبت
الام"ازيك ياطارق... فينك مش بتيجى ليه"
طارق"معلش يا طنط... انتى عارفة ظروفى انا متبهدل فى توضيب المكتب"
الام"ربنا يعينك يارب... هقوم انا اصحى عمك "
وقامت الام ودخلت تصحى جوزها
قعدت بسمة جنب طارق فى نفس الكنبة
وطارق اخد جودى فى حضنه... كانت وحشاه اوى
وحس انها عارفاه وفرحانة لما شافته
بص طارق لبسمة... وحط ايده على كتفها
وضمها ناحيته وقرب منها يبوسها
بعدت بسرعة
"ايه ياطارق...بابا يدخل علينا"
اتفاجئ طارق من رد فعلها
"بابا ازاى يعنى؟؟ ما يدخل علينا هو انتى مش مراتى"
"مراتك ياحبيبى طبعا...بس انا اتكسف انك تبوسنى قدام بابا"
"هو انا لاقيكى اصلا لا قدام بابا ولا مش قدام بابا"
"انت زعلت ياطارق...متزعلش بس انت عارفنى بتكسف"
"طيب انتى وحشتينى وعايزك تروَحى معايا البيت"
"بس.."
"بس ايه بقى؟؟؟ انا مش عارف انتى عبيطة ولا بتستعبطى"
"انت جاى بعد الايام دى كلها وبتشتمنى"
"ماهو انتى مش عايزة تفهمى انك بقالك هنا فترة وكل واحد مننا فى حتة وانا عايز احس ان مراتى معايا"
"وانا يعنى لو جيت معاك انت هتخلى بالك من جودى وهتسيبنى نايمة فى السرير طول النهار زى ماما ما بتعمل"
"لما انتى مش قد المسئولية ولا الجواز والخلفة ولا انك تهتمى براجل اتجوزتى ليه"
"هى دى وحشتينى بتاعتك... هما دول الكلمتين اللى انت جاى تقولهم لى"
"انا جاى مفيش فى نيتى اى حاجة غير انك وحشتينى فعلا...انما رد فعلك المستفز ده هو اللى ضايقنى"
وقعدت بسمة تعيط
"ماهو انت مش مقدر انى تعبانة وفى البيت انت بتسيبنى وبتبقى طول النهار بره ...وانا تعبانة وجودى بتدوخنى غير مسئولية البيت والاكل والشرب "
"خلاص يابسمة...خليكى براحتك"
ومسك جودى حضنها وباسها... وقام ناحية الباب
"هتمشى ياطارق"
"اه... خلاص اتطمنت عليكوا... خلى الفلوس دى معاكى"
"متزعلش ياطارق انا غصب عنى"
"ماشى ماشى"
وقام طارق مشى ...حاولت بسمة انها تراضيه ... بس هو مستناش

مشى طارق وهو متضايق جدا من بسمة
روح البيت... دخل يعمل شاى
وحاول يحضر اى حاجة ياكلها
لما فتح التلاجة ... لقى العلب تقريبا فاضية
"يوووووه نسيت اجيب اكل بدل اللى خلص"
قفل التلاجة... وطفا البوتاجاز
خرج من المطبخ ودخل مكتبه...ومسك كام ملف قدامه
قعد يقلب فى الملفات...واحد والتانى بملل
قام مسك تليفون البيت... واتصل بمامته
اتكلم معاها شوية وكان عايز يحكيلها انه متضايق
بس لما حكت له انها تعبانة ولسه جاية هى وبسنت من عند الدكتور مقدرش يحكيلها ويشيلها همومه...وقفل معاها
حاسس بخنقة وعايز يتكلم...بص فى الساعة 10بالليل
مسك الموبايل واتصل براوية
"الو...ازيك ياراوية"
"استاذ طارق...ازيك انت"
"انا اسف انى بكلمك دلوقتى...كنتى نايمة؟؟"
"لا ابدا انت تكلمنى فى اى وقت... وانا مش بنام دلوقتى"
"فاضية يعنى ممكن اتكلم معاكى شوية"
"اه طبعا.. مال صوتك"
"مخنوق اوى ومش لاقى حد اتكلم معاه...ملقيتش غيرك انتى"
"ده شرف ليا انك تتصل بيا انا... مالك يااستاذ طارق"
"اولا اعتبرينى صديق وبلاش استاذ لما نكون بنتكلم مع بعض... انا متضايق اوى ياراوية حاسس انى ماليش اصحاب ولا حد حاسس بيا خالص"
"ازاى انت كل علاقاتك بالناس كويسة جدا"
"علاقات اجتماعية عادية...انما محدش قريب منى اقدر احكيله على كل اللى جوايا"
"اعتبرنى انا الصديق واحكى....صوتك مش عاجبنى خالص مع انى لما سبتك فى المكتب من شوية كنت عادى"
"ده كان احلى وقت قضيته من فترة كبيرة...مكنتش متقيد باى حاجة ولا شايل هم حاجة وكنت بجد مبسوط من قلبى"
"وايه اللى ضايقك اوى كده"
"حاسس انى اتسرعت او غلطت انى اتجوزت...مراتى من بعد الجواز وهى بعدت عنى اوى ومش بتهتم بيا... دى حتى مش بتحس بيا ولا بتقدر مشاعرى"
"ازاى يعنى"
"بعد ما اتجوزنا وفى حملها الاولانى قضت اغلب فترة الحمل فى بيت اهلها واستحملت وقلت لما تولد هتهتم بيا...طبعا انشغلت بالبنت وكام شهر وحملت تانى وهى حاليا فى بيت اهلها ومش بتهتم بيا خالص... يعنى مثلا انا نسيت اجيب اكل وانا جاى ملقيتش حاجة اتعشا بيها وخلاص طبعا...لان مفيش حد يهتم انا بجيب ايه ولا مجبتش ايه؟؟هدومى بوديها مغسلة... دى حتى مخدتش بالها انى لابس بنطلون جديد ولا سألتنى جبته امتى ولا منين...انتى نمتى؟"
"لا بسمعك... وبصراحة مستغربة جدا... بس الاهم انت هتتعشى ايه؟؟"
"مش مهم الاكل...فيه حاجات اهم من الاكل...الاهتمام والحب"
"استاذ طارق انا هقفل معاك دقيقة بس واكلمك تانى"
"براحتك مفيش مشكلة...انا اسف انى كلمتك فى وقت غير مناسب"
"لا ابدا...هكلمك تانى...سلام"
وقفل طارق بعد ما حس باحراج انها قفلت معاه وهو بيتكلم معاها كده...وفاتت دقيقة واتنين وتلاتةوهى متصلتش
رن موبايله ...رد بسرعة...سمع صوت راجل
عرف انهمن محل تيك اواى وبياخد منه عنوان الاوردر اللى المدام طلبته؟؟؟ استغرب وبعد ماقال عنوانه واكد على الطلب وقفل
فكر هى بسمة عرفت منين انه مأكلش؟؟وهل كده بتصالحه
رن موبايله وهو سرحان ..رد بسرعة
"الو راوية...انا افتكرتك مش هتكلمينى "
"لا ازاى انا قفلت معاك بس علشان ابعتلك اوردر عشا بس بعد ماكلمت المحل افتكرت انى معرفش العنوان فقلت هو يتصل بيك"
"انتى اللى كلمتيهم...انا مش عارف من غيرك كنت هعمل ايه؟؟ انا بجد ارتاحت وانا بكلمك بس مش عايز اكون مضايقك ولا معطلك"
"ابدا ابدا انا مبسوطة جدا انك كلمتنى"
"هسيبك تنامى وترتاحى وهستناكى الصبح زى مااتفقنا ونتغدا مع بعض "
"بس...بس... انا مش هينفع اجى المكتب الصبح ولا اخر النهار الا لما كل الناس ترجع"
"ليه...ومين هيختار معايا كل حاجة زى مااتفقنا"
"معلش...انا بجد اسفة بس مش هينفع"
"خلاص ولا يهمك... ماهو انا دايما لوحدى اشمعنى انتى اللى هتكونى جنبى"
وانهى طارق معاها المكالمة وقفلوا مع بعض


الحلقة 17
تانى يوم الصبح قام طارق من النوم وبص فى الموبايل
على امل ان بسمة تكون اتصلت بيه تراضيه...ملقاش اى ميسد كول
نزل طارق راح على المكتب... بعد ما وصل بشوية وصلوا العمال
وبدأوا يشتغلوا.... وسألوه عن الالوان المطلوبة
بص فى ساعته...لقى انها بقت 10ونص... عرف ان راوية فعلا مش هتيجى زى ماقالت له... رد على العمال
"ابدأوا بالمطبخ والحمام لحد ماافكر فى الالوان"
ووقف طارق ورا شباك مكتبه...يبص فى اللاشئ
وهو بينفخ من ضيقه... وبيقول فى نفسه
"محدش واقف جنبى ابدا...كل حاجة لازم اتصرف فيها بنفسى"

لما صحيت بسمة من النوم...قامت ملقيتش جودى جنبها
قامت لقيت مامتها بتفطر جودى فى المطبخ
"ايه يابسمة اللى صحاكى بدرى كده"
"انا طول الليل قلقانة ياماما"
"ليه مالك...تعبانة ولا حاجة"
"لا... بس طارق امبارح منزلش بسرعة علشان وراه مواعيد زى ماقلتلكم"
"اومال نزل بسرعة كده ليه"
"نزل مقموص بعد مانكد عليا"
"ليه كده يابنتى ايه اللى حصل؟؟"
"كان عايزنى اروح معاه ولما قلتله مش قادرة قالى انى مش حاسة بيه ولا بقدر مشاعره واتقمص ومشى"
"وبعدين"
"بعدين ايه؟؟خلاص"
"انتى عملتى ايه؟"
"معملتش حاجة...حاولت اراضيه موقفش يسمعنى ..خلاص هو حر انا هتحايل عليه"
"على فكرة كلام جوزك خطير... ولازم تاخدى بالك"
"ايه الخطر اللى فيه"
"لما بيقولك مش حاسة بيه...يعنى حاسس انك بعيدة عنه وده مش كويس علشان بيتك وعيالك... اوعى تسيبيه يبعد عنك...قومى كلميه وراضيه وقوليله انك هتروحى معاه"
"ازاى ياماما...انا بجد مش قادرة"
"هو قادر يجيبلك واحدة تخدمك.. جيبى واحدة تشتغل واهو تخلى بالك من جوزك وتبقى جنبه"
"ياماما لما نجاة كانت عندنا كنت هموت من الغيرة"
"نشوف واحدة تكون متجوزة وسنها كبير شوية بس صحتها كويسة علشان تخدم فى البيت ...واهو يبقى معندكيش مبرر للغيرة"
"وهو سهل نلاقى حد بسرعة كده"
"اهو ندور...انا من ناحية وطارق من ناحية ...ولحد مانلاقى ارجعى مع طارق يومين وتعالى تانى"
"يعنى هكلمه اقوله انا جاية البيت وهو من امبارح مكلمنيش"
"جرى ايه يابسمة...هو انتوا اتنين مخطوبين كل واحد هيتقمص ومش هيكلم التانى...انتى بقيتى ام ومسئولة تحافظى على بيتك وجوزك علشانك وعلشان عيالك"
"انتى شايفة كده يعنى"

راحت راوية المحكمة الصبح فى معادها عادى
راحت شافت ارقام القضايا اللى وراها ودخلت قاعة المحامين
قعدت مستنية دورها...وهى متوترة...كل شوية تبص فى الساعة
صعبان عليها طارق... سمعت زميلتها
"راوية...يالا الجلسة هتبدأ"
بصت لصاحبتها واخدت الاوراق وراحت ناحية القاعة
بصت فى ساعتها كانت 10وربع
دخلت من باب القاعة..وفجأة بصت لزميلتها
"خدى أجلى الجلسة يا سماح.. انا افتكرت حاجة مهمة ولازم امشى حالا"
"رايحة فين"
"مشوار مهم... بصى الملف ده فيه 3 جلسات كمان...معلش ادخلى مكانى النهاردة"
واخدت منها الاوراق...وهى مستغربة...ومشيت راوية

وصلت راوية فى المكتب... اول مادخلت كانت سامعة صوت العمال... دخلت من غير ماتخبط
مشيت لحد ماوصلت لمكتب طارق...شافته واقف وشه للشباك وضهره ليها
قربت مسمعهاش... خبطت بايدها على كتفه
"استاذ طارق"
التفت طارق... واتبدل شكله من الخنقة والضيق...للسعادة
ورد بفرحة
"راوية... انتى جيتى"
"انا جيت لانى صديقة جدعة ومش بتخلى عن اى حد محتاجلى"
"انتى جدعة جدا... وفعلا انا كنت محتاجلك اوى"
"وانا جيت اهو يا استاذ طارق"
"قلتلك بلاش استاذ واحنا مع بعض...مش قلتلك اعتبرينى صديق... هو فيه القاب بين الاصدقاء"
ابتسمت راوية..."انت صح... هاا المفروض نبدأ بإيه"
"هتختارى معاا الوان الحيطان...وننزل نجيب فرش للمكتب علشان بعد بكرة بالكتير نفرش ونبدأ شغل"
"ان شاءالله"
نادى طارق للعمال...ووقفوا يقترحوا الالوان وراوية تفكر وتختار وتاخد رأى طارق ويختلفوا ويتفقوا ويعدلوا لحد مااستقروا على الالوان... واخدها طارق ونزلوا وراحوا على معرض كبير
وبدأوا يختاروا المكاتب وكل مستلزمات فرش المكتب
وراوية كان كل تركيزها فى اختيار احلى واشيك مكتب لطارق
وده قبل ماتختار معاه باقى المكاتب
وهما بيختاروا المكتب...رن موبايل طارق
"الو... ايوه يا بسمة... طبعا متصلش بيكى... وايه اللى غيرك كده ... طبعا عايزك معايا... قبل مااجيلك هكلمك تلبسى وتكونى جاهزة ... لا مش زعلان ... واناكمان ... حاضر مش هتأخر... ايوه كده بموت فيكى وانتى رقيقة كده... مع السلامة ياحبيبتى"
لما رد طارق على بسمة...مشى كام خطوة لبعيد عن راوية
بس راوية كانت مركزة جدا مع المكالمة مع انها حاولت انها متسمعش المكالمة كنوع من احترام الخصوصية...بس مقدرتش
ردود طارق اللى سمعتها... كانت واضحة ومفهومة
مراته بتصالحه وهو كمان صالحها ...لانه بيحبها
اتضايقت راوية جدا... بس حاولت انها تخفى سبب مضايقتها
"شكلك فرحان"
"اه فعلا...مراتى كلمتنى وقالت انها هترجع البيت تانى ونشوف واحدة تشتغل ومش هتسيبنى"
"ربنا يسعدكم"
"شكرا ياراوية... ها اختارتى ايه؟؟"
اختارت راوية كل الحاجات اللى ناقصة بسرعة جدا
كانت عايزة تروح بيتها بسرعة...وفعلا خلصت بسرعة
"طيب انا همشى واشوفك فى المكتب ان شاءالله"
"لا تمشى ايه...لازم اوصلك..كفاية تعبتك معايا"
وصلها طارق للبيت وهو فى العربية اتصل ببسمة
"الو يابسمة... يالا جهزى نفسك نص ساعة واكون عندك"

اول مادخلت راوية البيت جريت على اوضتها
قعدت تعيط...وتسأل نفسها
"انا بعيط ليه؟؟؟ايه اللى يضايقنى كده؟؟؟ معقول اكون اتعلقت بيه وحبيته؟؟؟لالالا مش معقول... ازاى احب راجل متجوز... مش معقول... واحبه ليه هو معملش اى حاجة تخلينى احبه... لاااا هو معملش حاجة تخلينى محبوش... واهتمامه بيا ده كان ايه؟؟ عادى؟؟؟ وحبه لمراته اللى شفته بعينيا... يعنى انا كده حبيت راجل متجوز وكمان من طرف واحد... انا اتجننت ولا حصل فى عقلى حاجة... لازم ابعد... لازم اتعامل بحدود معاه... مينفعش اتعلق بالمستحيل"



الحلقة 18
راح طارق اخد بسمة وجودى من بيت باباها
"تحبى يا بسمة نتغدا بره ولا نجيب اكل ونتغدا فى البيت...كده كده البيت فاضى ومفيهوش اكل خالص"
"لا نجيب اكل ونروح البيت احسن"
"احسن برضه"
راح طارق اشترى اكل جاهز للغدا ... واكل للبيت
وهما طالعين البيت...وقف طارق مع البواب
وقاله لو يعرف واحدة تشتغل...بنفس الشروط اللى قالتها بسمة
ووعده البواب انه هيشوف حد
اول ما دخلوا البيت
"يااااااه يابسمة... نورتى بيتك"
"انت بتحسسنى ياطارق انى بسيبك بمزاجى"
"بمزاجك اة غصب عنك النتيجة واحدة.. انى ببقى لوحدى"
"ههههههه انت بتخاف ولا ايه؟"
"بتتريقى يابسمة... انا محتاج وجودك جنبى... وانتى عارفة انى مينفعش اروح اقعد عند ماما علشان بتحرج"
"حاضر ياحبيبى... مش هسيبك تانى"
اتغدوا مع بعض... وقعدوا مع جودى وحس طارق ان البيت مليان سعادة بوجود بسمة وجودى معاه
اخر النهار حوالى الساعة 8 قام طارق يلبس
وقفت بسمة وراه وهو فى المراية... وحضنته وبصت له فى المراية
"انت نازل ياحبيبى"
"ايوه ياحبيبتى...عايزة حاجة"
"لا.. بس مش انت مش وراك شغل اليومين دول.. رايح فين"
"ماهو انتى لو بتسألى هتعرفى ان النهاردة المفروض يخلص الدهان ووبكرة بالليل او بعده الصبح نفرش ونشتغل"
"بالسرعة دى خلصت"
لف لها طارق ومسكها من دقنها
"الحمدلله... ماهو مينفعشى اتاخر عن مصالح الناس اكتر من كده"
باسها من راسها
"مش هتأخر عليكى...هروح اشوف وصلوا لحد فين واجى على طول"
"اوعى تتأخر...هستناك يا حبيبى"
بعد ما طارق نزل جريت بسمة على التليفون واتصلت بمامتها
وبعد السلامات اكدت عليها
"ياماما والنبى حاولى تشوفيلى شغالة بسرعة طارق هيرجع شغله بعد بكرة وهتبقى المسئولية كلها على دماغى"
"حاضر يا بسمة...انا كلمت اكتر من حد وان شاءالله نلاقى واحدة بسرعة"

وصل طارق المكتب وكان لسه حاجات بسيطة ويخلص العمال كل الشغل اللى ناقصهم
واكد عليهم طارق انهم لازم يخلصوا الشغل ده النهاردة حتى لو سهروا فيه للصبح
قعد طارق معاهم حوالى ساعة كانوا خلصوا فيها دهان المكتب كله
وقفل المكتب ونزل رجع على البيت على طول

طول اليوم وراوية قاعدة تفكر فى احساسها بطارق
وغيرتها من بسمة... وكل ما تفكر انهم مع بعض تتجنن
وترجع تقنع نفسها ان احساسها ده غلط..ومينفعش لانه مش متبادل
تفتكر طريقة طارق معاها...تحن له تانى
واخدت قرار انها لازم تكتم احساسها الغلط ده فى قلبها
لان اكيد تفسيراتها لمعاملة طارق دى...كانت بايحاء من احساسها بيه
تانى يوم راحت المحكمة... وكانت فى انتظار ان طارق ييجى ويبدأ شغل...لانها عارفة انه خلص شغل فى المكتب خلاص
بس مجاش المحكمة... وده زود غيرتها اكتر واكتر
معنى كده ان اليوم ده قاعد مع مراته فى البيت
كانت الغيرة بتاكل قلبها وعقلها... وفكرت ان لازم يكون فيه حد

اليومين اللى قضاهم طارق وبسمة وجودى مع بعض فى البيت
كان حاسس بسعادة كبيرة فى وجودهم...وحس قد ايه بيحبهم
واتصلت ام بسمة بيها وكان مضمون المكالمة
"انا لقيت واحدة يابسمة هى معرفة واحدة اعرفها بس فيها كل المواصفات اللى انتى عايزاها...بس فيه مشكلة صغيرة"
"خير ياماما"
"مش هتقيم عندك علشان ليه عيال...هى ممكن تجيلك من 9الصبح ل9بالليل"
"مش مشكله ده كده احسن كتير"
"يعنى ابعتهالك"
"اه ياماما خليها تيجى بكرة الصبح قبل ماطارق ينزل علشان يتفق معاها على المرتب"
"طيب هبعتالكوا الصبح"
وبعد ماقفلت مع مامتها حكت لطارق على المكالمة
"الحمدلله اننا لقينا واحدة بسرعة كده"
"اه والله ده انا كنت قلقانة ومش عارفة هعمل ايه لانى عارفة انك هترجع مش فاضى تانى ولا اشوفك غير كام ساعة فى اليوم"
"ماانتى عارفة ان غصب عنى"
"عارفة ياحبيبى"
"بقولك ايه انا الصبح هروح استلم فرش المكتب ونفرش ان شاءالله...مش هتيجى تتفرجى على المكتب بعد ماخلص"
"طبعا هاجى ان شاءالله... بس بكرة هيكون كل الناس لسه راجعة وبترتب شغلها خليها بعد بكرة بالليل"
"اللى تشوفيه... هتصل انا بقى بالناس علشان كله ييجى بكرة المكتب عادى"

فى عز ماكانت راوية بتفكر فى طارق ومستنية تانى يوم ييجى بسرعة علشان تشوفه...رن موبايلها
بصت لقيت اسم طارق... نطت من الفرحة
كانت فرحتها انه افتكرها وكلمها حتى وهو مع مراته
ردت بفرحة
"الو... ازيك يا طارق"
"ازيك ياراوية عاملة ايه"
"الحمدلله كويسة...وانت اخبارك ايه؟؟عملت ايه النهاردة"
"الحمدلله...بقولك بكرة تعالى فى معاد المكتب عادى اخر النهار علشان نرجع نستقر ونشوف شغلنا"
"ان شاءالله"
"ماشى ياراوية...اشوفك بكرة"
قفلت راوية وشافت ملخص المكالمة... 27ثانية
يعنى كل مكالمتهم دى اقل من نص دقيقة
دفنت راوية راسها فى مخدتها وفضلت تعيط لحد مانامت

اول يوم فى المكتب كان كله مشغول بترتيب مكتبه وشغله
وتقريبا الوقت ضاع فى الترتيب والتنظيم
وراوية حاولت متتعاملش مع طارق خالص لانه مكنش فيه مجال للكلام مع بعض...بس احساسها انه معاها فى نفس المكان واللى يفرق بينهم مجرد حيطة... كان مديها احساس بالراحة

تانى يوم اتأخر طارق عن معاده اللى بييجى فيه المكتب
كانت راوية كل 5دقايق بتبص فى الساعة...لحد ماوصل بعد معاده بساعة تقريبا...بس مكنش لوحده
كان داخل وشايل جودى وبسمه ايدها فى ايده
راوية شافتهم مع بعض...حست انها طعنت فى قلبها طعنة غائرة
وشافت طارق وهو بيعرف بسمة بيها... لانها الوحيدة الجديدة نسبيا فى المكتب...وسلمت عليها وابتسمت لها وفى قلبها كره ليها وغيرة منها... وبعد ما دخلوا مكتب طارق
قعدت راوية مع نفسها وقررت..



الحلقة 19
قررت راوية انها مالهاش مكان مع طارق
خصوصا بعد ما شافته مع بسمة 
بسمة قعدت مع طارق حوالى نص ساعة وخرجت
ووصلها طارق لحد باب المكتب ورجع مكتبه تانى
قامت راوية وهى اخده قرارها...دخلت مكتب طارق
"راوية؟؟ تعالى"
"ممكن بس اخد من وقتك دقيقتين"
"ساعتين مش دقيقتين...اقعدى ياراوية"
"انا عايزة استئذنك انى مش هقدر اكمل هنا فى المكتب"
واتغير شكل طارق من الابتسام للعبوس
"بتقولى ايه؟؟؟عايزة تسيبى الشغل"
"ايوه"
"ليه"
"محتاجة اقعد فى البيت شوية"
"عايزة تقعدى فى البيت ولا عندك عرض تانى"
وبصت له راوية باستغراب
"عرض تانى؟؟لا طبعا مفيش عروض تانية"
"طيب قوليلى فيه ايه؟؟؟عايزة مرتبك يزيد"
"يااستاذ طارق لو سمحت انت بتهيننى كده... معنى كلامك انى بشتغل معاك علشان الفلوس بس"
ونزلت دموع صامته من عينيها كانت بتحاول تكتمها من لحظة دخول بسمة المكتب فى ايد طارق
"انا اسف ياراوية...مقصدش اضايقك والله"
ومد لها ايده بمنديل تمسح دموعها... اخدت المنديل ومسحت دموعها بسرعة وحمدت ربنا انه فهم دموعها على انها زعلت من كلامه عن الفلوس... حاولت تتحكم فى صوتها
"معلش يااستاذ طارق...محتاجة اقعد فى البيت شوية"
"طيب فهمينى ايه اللى حصل ... انا مش مقتنع بكلامك ده"
"تعبانة ومش قادرة اشتغل... بس ده كل الموضوع"
"تعبانة مالك سلامتك"
"ارجوك... متضغطش عليا انا مش عايزة اكمل شغل هنا"
"هنا بالذات؟؟؟ بس انا مقدرش استغنى عنك ياراوية وانتى عارفة كده كويس"
"المكتب مليان محامين غيرى"
"بس انتى الوحيدة الاقرب لى فيهم"
سكتت راوية وهى مش عارفة تفسر كلامه ده ايه؟؟
اقرب له بمعنى ايه؟؟ 
لاحظ طارق سكوتها... وكمل كلامه
"بصى ياراوية انا مش هضغط عليكى... بس فى نفس الوقت مينفعش تسيبى الشغل... خدى اجازة من المكتب للفترة اللى تريحك بس القضايا اللى معاكى هتفضل معاكى وهتشتغلى فيها من البيت ... اتفقنا"
واضطرت راوية انها توافق... لانها فعلا مش هتبطل شغل
ولازم تخلص القضايا اللى وراها

فاتت الايام وراوية مش بتروح المكتب زى مااتفقوا
بس كل يوم بتشوف طارق فى المحكمة
كل يوم بيتكلموا مع بعض
كل يوم بتحس بمعاملته الطيبة ليها وبتتعلق بيه اكتر
كل يوم بتتأكد انها مالهاش مكان معاه لانه مش بيجيب سيرة بسمة خالص... ولما بتساله عن احواله...بيجاوب بكل ارتياح
"الحمدلله"
وبعد فترة حست راوية ان احساسها ده محدش مسئول عنه غيرها
وانها لازم تعيش واقعها يمكن مع الوقت تنسى طارق
ورجعت المكتب بعد شهر... ورجعت يبقى طارق قصادها طول اليوم

فاتت الشهور وطارق وبسمة عايشين مستقرين بسبب وجود ام عبده
اللى شايلة كل حاجة عن بسمة
وكانت كل الامور ماشية على مايرام فى البيت والشغل
وفى يوم بعد ماراح المحكمة... حس ان راوية اتأخرت كتير عن معادها... فضل يستناها من غير جدوى
لما لقاها اتأخرت اكتر من ساعة... اتصل بيها
"ايه ياراوية اتأخرتى ليه؟؟"
"مين معايا... انا مش راوية"
"مش ده تليفون راوية؟؟"
"ايوه.. بس هى تعبانة شوية "
"خير مالها"
"والدها توفى من ساعتين وهى منهارة جدا ومش عارفة ترد"
"البقاء لله...حضرتك مين"
"انا جارتها"
"ممكن اعرف الجنازة امتى ومنين"
"والله لسه مش عارفين لان لسه الاجراءات مخلصتش"
"طيب متشكر جدا"
وقفل طارق وهو بيقول لنفسه
"لا حول ولا قوة الا بالله... هى راوية دايما مصابة كده"
وقال للمحامين اللى معاه وخصوصا صديقات راوية 
اللى اغلبهم راحوا لها... واتصلوا بزملائهم علشان يحضروا الجنازة
راح طارق الجنازة.... شاف راوية اللى عمره ماشافها قبل كده
راوية المنهارة تماما... اللى اغمى عليها فى الجنازة مرتين
صعبت عليه جدا... وافتكر يوم وفاة باباه 
وحس باللى هى فيه... وخصوصا لما عرف انها البنت الوحيدة 
واخواتها الاتنين صبيان اصغر منها
ففهم ممكن تكون متعلقة بباباها قد ايه
معرفش يعزيها... وتقريبا مشافتوش فى الجنازة
لانها غالبا ماشفتش حد... واتأكد لما كان الكلام طول اليوم فى المكتب عن حالة راوية وانهيارها بعد وفاة باباها المفاجئة
تفكيره طول اليوم فى راوية... لدرجة انه لحق نفسه على اخر لحظة قبل ماينادى بسمة باسم راوية
تانى يوم بالليل وقبل مايمشى من المكتب قرر انه يتصل يسأل عليها
لما اتصل لقى تليفونها مقفول
وسأل السكرتيرة عنها وقالت له
"انا مكلمتهاش من بعد العزا"
كان قلقان عليها وعايز يطمن عليها
وفى نفس الوقت مفيش قدامه اى وسيلة يطمن عليها
فقرر انه بعد ال3 ايام العزا لو مجتش ولا اتصلت
هيروح لها البيت.... بأى حجة مش مهم المهم انه يطمن عليها

لما راح البيت... كانت بسمة محضرة العشا
ودخل على اوضته على طول... دخلت وراه بسمة
"يالا ياطارق غير بسرعة وتعالى اتعشى"
"لا معلش مش قادر"
"ليه انت اكلت بره"
"لا بس معدتى بتوجعنى ومش هقدر اكل حاجة علشان انام خفيف"
"مالك ياطارق"
"مفيش...قلتلك معدتى بتوجعنى"
"سلامتك... طيب مجبتش اى دوا ولا حاجة"
"لا مجبتش... انا مش عيان وجع خفيف كده وعايز انام"
"مالك بتكلمنى كده ليه"
"مفيش يابسمة...انا عايز انام تصبحى على خير"
"يعنى مينفعش اتكلم معاك 5 دقايق بس فى حاجة مهمة"
"ينفع...عايزة ايه؟؟"
"بص يا طارق انت عارف انى مش بعرف اخبى عليك حاجة... بس فيه حاجة انا خبيتها وكنت فاكراها بسيطة... بس زادت عن حدها وانت لازم تعرفها علشان تتصرف"


الحلقة 20
قلق طارق من كلام بسمة
"مخبية ايه عنى يابسمة"
"متقلقش كده... بس متزعلش منى"
واتنرفز طارق
"اخلصى بقى كفاية مقدمات قولى على طول"
"اهدا بس ...انا هقولك... ام عبده حرامية"
"حرامية ؟؟؟ سرقت ايه؟؟وازاى؟؟ دى بقالها عندنا6 شهور مشفناش منها حاجة..و لا ..ت ق ص د ى"
"ايووووه يا طارق... اقصد ان دى الحاجة اللى كنت مخبياها عنك"
"اللى هي ايه بقى بالظبط؟؟"
"من بعد ما جت عندنا بشهر وانا بدات الاحظ ان حاجات صغيرة بتختفى من البيت ومكنتش بدقق"
"حاجات صغيرة زى ايه؟؟"
"يعنى ادور على حاجة من هدوم البيت بتاعتى ملاقيهاش...اسألها تقولى معرفش اكيد طارت من على الحبل... لاحظت ان الاطباق بقت مش كتير ولما اسألها تقولى اتكسر منى واحد ولا اتنين... طقم ملايات ... فوط... وحاجات من دى"
"كل ده وساكتة ليه؟؟"
"كنت خايفة اظلمها وتكون دى شكوك"
"خايفة تظلميها ولا علشان محتاجاها سكتتى"
وسكتت بسمة لان طارق كان كلامه صح
هى فعلا سكتت علشان محتاجة وجودها فى البيت
"وايه اللى خلاكى تقولى الموضوع زاد عن حده يابسمة؟؟"
"بدأت تاخد فلوس... ولولا انى قافلة على دهبى كان ممكن تاخد حاجة منه"
"اخدت كام بالظبط"
"مش مرة واحدة...ساعات الاقى مثلا الفلوس ناقصة 50 جنيه...ساعات 20...ساعات 100 حسب المبلغ الموجود"
"واجهتيها بشكوكك دى"
"لا هى فاكرة انى مش اخدة بالى... لانى محتاجاها ياطارق"
"محتاجاها يعنى تسيبيها تنقل حاجتنا واحدة واحدة... الست دى مش هتدخل هنا تانى...انا الصبح مش هنزل الا لما تيجى وتاخد حسابها وفى 60 داهية"
"بس..."
وزعق لها طارق
"بس ايه؟؟ اتحملى المسئولية شوية بقى"
"انت بتقول ايه؟؟ هو انا مش متحملة المسئولية... ده انت يافى المحكمة يا المكتب يااما نايم وانا قاعدة وتعبانة وكفاية جودى عليا"
"نعم... مسئولية؟؟؟ فين المسئولية اللى انتى شايلاها دى... اومال انتى عايزة كمان متمسكيش بنتك ولاتتعبى من الحمل نجيب لك واحدة كمان تتعب مكانك"
"انت ازاى بتكلمنى كده"
"علشان اتخنقت... بنتسرق ومخبية عليا"
"بص ياطارق انت جاى من بره مش طبيعى وانا هسكت وهسيبك براحتك... وان كان على ام عبده مش مهم خلاص ونشوف واحدة تانية"
"انتى ايييييييه ... بتستفزينى... مفيش واحدة تانية ولا تالتة..موال الشغالات ده مش نافع معانا ومفيش شغالة هتدخل هنا تانى"
"لا بقى...انت بتتكلم اى كلام وخلاص... انا قربت اولد وبعد الولادة هيبقى فى ايدى اتنين ومسئولية البيت كل ده اعمل فيه ايه؟"
"مش مشكلتى ...امى وامك خلفونا ومكنش عندهم شغالات"
"انت كده اللى بتضطرنى اروح عند ماما وترجع تقولى سايبة البيت وسايبانى"
"روحى يابسمة واعملى اللى انتى عايزاه... اطلعى بقى بره الاوضة واطفى النور وسيبينى انام"

تانى يوم طارق لما صحا ولبس استنى ام عبده لحد ماجت
وقالها انهم مش محتاجينها تانى
لما اتقابل مع بسمة متكلموش... ونزل راح المحكمة
طول الوقت فى المحكمة وهو قاعد على امل ان راوية تيجى
واتصل بيها اكتر من مرة والتليفون مازال مغلق
وهو راجع البيت... بيفكر هيعمل ايه لو فضل تليفون راوية مقفول
ايه الحجة اللى ممكن يروح لها بيها وخصوصا ان النهاردة اخر ايام العزا...يستنى لبكرة..
وهو بيفكر رن تليفونه...وشاف اسم راوية
رد بلهفة
"راوية...ازيك... انتى فتحتى تليفونك امتى"
"لسه فاتحاه حالا... ازيك انت"
"مش مهم انا... طمنينى عليكى"
"الحمدلله...لازم اسلم بقضاء ربنا"
"انتى راجعة الشغل امتى"
"كام يوم كده بس لحد مااقدر اجمع "
"براحتك...بس انا عايز اشوفك ضرورى"
"خير"
"عايز اعزيكى لان يوم العزا معرفتش اعزيكى بنفسى"
"شكرا... مفيش داعى وكأنك عزيتنى"
"ياراوية انتى صوتك مش عاجبنى...وانا عايز اتكلم معاكى"
كان كلامه بالنسبة لها يحمل اكتر من معنى
كلامه بيقربها ليه بعد ما بتحاول تبعد
وردت عليه
"معلش مش هينفع النهاردة... خليها بكرة اجى الشغل ان شاءالله"
"طيب ياراوية... هستناكى بكرة"

رجع طارق البيت... وكانت بسمة فى منتهى العصبية
من لحظة دخوله وهى بتشتكى
انا تعبت... مش قادرة على جودى... الاكل اتحرق منى لما كنت بنيم جودى... ظهرى واجعنى
وطارق وهو نازل المكتب
"بسمة انا شايف انك مش مستحملة يوم فى البيت من غير شغالة"
"ايوه... انت يعنى مش شايف"
"لو عايزة تروحى لمامتك لحد ماتقومى بالسلامة روحى"
"وانت...هتزعل"
"لا مش هزعل هشيل هم نفسى بس مش هبقى شايل همكوا كمان "

تانى يوم لحظة ماشاف طارق راوية داخلة المحكمة
فرح انه شافها وفى نفس الوقت صعبت عليه جدا
الاسود اللى هى لابساه والحزن اللى على وشها 
بين قد ايه هى حزينة...كل الناس كانوا مهتمين بيها
المقربين منها بيواسوها واللى مراحوش العزا كانوا بيعزوها
وهما خارجين مع بعض من المحكمة
كان طارق وراوية بس... وهى بتحكيله عن باباها وعن قربها ليه
وعن اللحظات الاخيرة فى حياته
وانه مات...لما كانت نازلة الشغل الصبح
ونادى عليها وقالها انه عايز يسالها عن حالها
ولما قالت له يكملوا كلامهم لما ترجع قالها انه عايز يطمن عليها دلوقتى قبل ماتمشى... وبعد مانزلت لقيت مامتها بتتصل بيها وتقوله انه تعبان رجعت بسرعة...طلبوا الاسعاف كان مات
كانوا وصلوا لعربية طارق
"تعالى ...اوصلك"
قبل مايكمل الجملة... اتفاجئوا هما الاتنين ب ....


الحلقة 21
اتفاجئوا بمحمود جاى ناحيتهم
وقفوا هما الاتنين وهما مستغربين
طارق"محمود!! حمدالله ع السلامة"
وسلم عليه محمود وحضنه
محمود"الله يسلمك ياطارق...اخبار ايه؟؟ ازيك ياراوية"
ومد ايده يسلم على راوية
سلمت راوية من غير ماترد عليه
طارق"انت جيت م السفر امتى؟"
محمود"جيت الفجر يدوب روحت البيت حطيت حاجتى وريحت شوية ومقدرتش استنى لحد بالليل جيت اشوفكم"
كانت عينيه على راوية وهو بيقول اشوفكم
راوية واقفة وعينيها بعيد عن محمود..وفجأة
"انا ماشية يااستاذ طارق"
محمود"استنى ياراوية"
مردتش عليه وكملت خطواتها بس محمود مشى وراها ومسكها من ايدها
"استنى ياراوية انا جاى مخصوص علشانك"
راح وراهم طارق
"محمود مينفعش كده احنا فى الشارع"
سابها محمود...وردت راوية
"جاى علشانى ليه...انت بينك وبينى ايه"
محمود"انتى لابسة اسود كده ليه"
طارق"والدها توفى من 4 ايام"
محمود"البقاء لله ياراوية...انا لازم اجى اعزى طنط"
راوية"لا شكرا ...ممكن امشى بقى"
طارق"مع السلامة ياراوية... تعالى معايا يامحمود"
محمود"استنى ياراوية... انا جاى علشانك وعايز اتكلم معاكى"
راوية"مفيش بيننا اى كلام"
طارق"سيبها يامحمود براحتها"
محمود"ده بدل ماتقولها تسمعنى"
وقف طارق بينهم مش قادر يقولها استنى معاه ومش قادر يقولها امشى قدام محمود
محمود"ارجوكى يا راوية... محتاج اتكلم معاكى شوية وانا راضى باى كلام هتقوليهولى بعد ماتسمعينى"
سكتت راوية..وسكت طارق
محمود"يالا ياراوية... تعالى معايا...هبقى اكلمك ياطارق سلااااام"
ومشى محمود بعد ما وسع لراوية انها تتقدمه
وقف طارق...وهو مستغرب كل الحوار اللى دار بينهم
وازاى راوية تمشى معاه كده
ركب عربيته وشافهم وهما بيركبوا تاكسى
طول الطريق وهو متضايق ازاى راوية تمشى مع محمود كده
بعد اللى عمله فيها وغدره ليها
تكون لسه بتحبه؟؟ يمكن...ليه لأ
لالالا مش معقول.. هو مايستاهلهاش
واحدة زى راوية تستاهل واحد يقدرها
كل حاجة فيها حلوة...شكل ومضمون
بس برضه...ازاى تروح معاه... يا بخت اللى هيتجوزها
هيكون معاه واحدة جميلة ومثقفة وذكية وبتتحمل المسئولية
مش زى بسمة... اااه من بسمة... لو كنت قابلت راوية قبل بسمة
اكيد كنت هبقى سعيد معاها مش زى ماانا عايش مع بسمة
بسمة اللى مش حاسة بيا خالص... عكس راوية اللى بتهتم بيا
اعمل ايه لو لقيت راوية ومحمود اتصالحوا
معقول... انا متضايق كده ليه... انا غيران من محمود
ولا غيران على راوية... انا فعلا غيران على راوية سواء محمود او غيره... معنى كده انى ...؟؟؟ معقول بحبها؟؟؟
ايوه بحبها.. هى الوحيدة اللى برتاح فى الكلام معاها
هى الوحيدة اللى بفرح وانا معاها... هى الوحيدة اللى بتجنن وهى بعيد عنى ... هى الوحيدة اللى تقدر تسعدنى
ورن موبايل طارق... 
"ايوه يابسمة"
"انت فين ياطارق...جاى امتى"
"خير فى ايه"
"انا تعبت وزهقت بقى...تعالى ودينى عند ماما هى بتشيل عنى كتير"
"لالا انا مش جاى دلوقتى انا عندى تحقيق فى النيابة ومش عارف هخلص امتى"
"انا مقدرتش اعمل اكل"
"مش مهم انا هتصرف...انزلى انتى خدى تاكسى وروحى"
"طيب ... ابقى كلمنى طمنى عليك"
"لما افضى ان شاءالله"
وقفل معاها بسرعة... لانه مكنش فى تفكيره غير راوية
وفكر... يتصل بيها؟؟ طيب محمود هيقول عليه ايه؟؟
مش مهم ممكن يقول اى حاجة بس المهم يقولها مترجعش لمحمود

بعد ما ركبت راوية مع محمود...وهما لسه فى التاكسى
"انت عايز منى ايه يامحمود"
"انا بحبك وعايز تسامحينى"
"بتحبنى؟؟ انت مش اتجوزت"
"ايوه بس كنت مضطر علشان الاقامة انما انا بحبك انتى حبيبتى ورجعت علشان اقولك تسامحينى ونرجع لبعض"
"اتأخرت اوى يامحمود"
"يعنى ايه؟؟"
"يعنى خلاص انت صفحة وانتهت من حياتى ومستحيل ارجعلك تانى... انا بس جيت معاك علشان افهمك كده من غير مااحرجك قدام صاحبك ومن غير مااحرج نفسى فى مكان شغلى"
"يعنى خلاص مفيش فايدة"
"لا مفيش... ومعلش طريقى غير طريقك... على جنب هنا يااسطى لو سمحت"
ونزلت راوية من التاكسى وسابت محمود ... ومشيت من غير ماتبص وراها
وقفت تاكسى تانى... وبعد دقايق..رن تليفونها واول ماردت
"راوية انتى لسه مع محمود"
وابتسمت راوية لما حست بغيرة طارق عليها
"لأ"
"لا ازاى... انتى لسه سايبانى من ربع ساعة وروحتى معاه"
"روحت معاه بس سيبته ومكملتش طريقى معاه"
"يعنى ايه؟؟كلامك ليه معانى كتير"
"كلامى ليه معنى واحد...طريق محمود غير طريقى وانا سيبته كل واحد يكمل طريقه"
"انتى فين بالظبط دلوقتى"
"انا فى تاكسى رايحة على البيت"
"انا عايزك ضرورى ياراوية"
"خير"
"انزلى واستنينى فى اقرب مكان ليكى وانا جاى لك على طول اقولك فيه ايه"
ونزلت راوية فعلا من التاكسى وراحت كافيه كان قريب منها وقعدت تستناه
متأخرش عليها كتير وجه بسرعة وسلم عليها بكل لهفة
"يااااااه ياراوية انا كنت مرعوب تتصالحى مع محمود"
راوية مش مصدقة اللى بتسمعه... وقالت يمكن قصده انه خايف عليها عادى... وحبت تستوضح كلامه
"لا متقلقش محمود انتهى من حياتى ... مسيرى الاقى حد يحبنى واحبه وميغدرش بيا"
"وياترى انتى فيه حد فى حياتك"
"حاليا مفيش غير شغلى"
"وانا؟؟"
"انت ايه؟؟"
"وانا ايه فى حياتك"
سكتت راوية... طارق حاسس باحساسها بيه؟؟؟
"ردى عليا ياراوية... انا ايه فى حياتك"
"انت مهم اوى فى حياتى"
"مهم بس"
"معلش انا لازم اقوم علشان اتأخرت اوى"
"استنى ياراوية... انا عايز اعرف انتى حاسة بيا ولا لأ؟؟"
"تقصد ايه؟؟" 
"انتى حاسة انى بحبك ولا لأ... انا بحبك اوى ياراوية"

الحلقة 22
سكتت راوية من المفاجأة
هى فعلا بتحبه بس مكنتش متخيلة ان هو كمان بيحبها
"ساكتة ليه ياراوية... انا بحبك "
"ساكتة علشان حبنا ده غلط"
"حبنا؟؟ يعنى انتى كمان بتحبينى صح؟؟"
"النتيجة واحدة... حبنا غلط"
"ليه غلط"
"انت نسيت انك متجوز"
"منسيتش... بس انا مش مرتاح معاها خالص انا حاسس انى اتسرعت فى الجوازة دى"
"يعنى ايه؟؟مبتحبهاش"
سكت طارق ومعرفش يرد
"شفت ادى انت سكت اهو...انا شفتك وانت معاها وعارفة انك بتحبها"
"ماهو انا مش بكرهها ومبقيتش بحبها نفس الحب اللى بحبهولك دلوقتى... تقدرى تقولى فى بيننا عشرة وبنتى وابنى اللى لسه هييجى"
"والحل ايه من وجهه نظرك"
"ياراوية انا بقولك انى بحبك من غير ماافكر ده صح ولا غلط"
"بس انا مقدرش احبك من غير ماافكر فى الصح والغلط"
"ماشى ياراوية هنفكر مع بعض"
"انا اتأخرت اوى ولازم امشى"
وقامت راوية مشيت وسابته... وقام بعدها طارق راح على البيت

لما طارق دخل البيت...ومكنش فيه حد لابسمة ولا اكل معمول
غير هدومه ونزل راح على المكتب يقعد هناك لوحده
كان كل تفكيره فى راوية... راوية اكيد بتحبه زى مابيحبها
ايه الصح وايه الغلط... هو معملش حاجة غلط لما حبها
اتصل بيها... ردت عليه بسرعة وقالت انها مش هتعرف تتكلم معاه علشان لسه بيجيلهم ناس يعزوا... وهتقابله فى المكتب
كان بيعد الساعات اللى هييجى فيها معاد راوية
ولما بدأ المحاميين يوصلوا... وصلت راوية...واول ماجت استدعاها
"راوية ...انا محتاجلك معايا وجنبى... انا مش هقدر تفضلى بعيد عنى كده"
"انا مش بعيد بس انا لازم ابعد"
"انتى عايزة تسيبينى"
"ياطارق ارجوك حس بيا...انا من لحظة ماحسيت انى بحبك وانا عايزة ابعد علشان بيتك ومراتك...يعنى انا مش مستحملة اى ضغط زيادة كفاية اللى انا فيه"
"احنا لازم نتجوز"
"انت ناسى ان بابا لسه متوفى من 4 ايام...افكر ازاى فى جواز واقول ايه لماما"
"مش لازم تقولى ... نتجوز وبعد فترة نبقى نقول"
وقامت راوية من ع الكرسى...وقالت وهى بتخرج من المكتب
"مش انا اللى اتجوز فى السر"
خرجت راوية وكان هيجرى وراها طارق... بس اللى منعه ان المكتب كان مليان ناس ولو شافوه بيجرى وراها هيكون لها 100 تفسير... فرجع مكتبه تانى ... وقال يستنى شوية وينده لها
راوية اول ماخرجت اخدت شنطتها بسرعة ونزلت من المكتب

بعد حوالى ساعة نادى طارق للساعى يستدعى راوية
رجع قاله انها مش موجودة ومشيت
اتصل بيها...التليفون مقفول
كل دقيقة يكرر الاتصال... لدرجة انه معرفش يشتغل
ولحد ما رجع البيت وفضل يتصل بيها ومازال التليفون مقفول

فى المحكمة كان بيستناها من لحظة ماراح
وكان عارف ان عندها جلسات واكيد هتيجى
كان يدوب بيروح يحضر الجلسات اللى وراه ويرجع على قاعة المحامين يستناها
ولما اتأخرت اوى ... سأل عليها صاحبتها
"راوية جت حضرت الجلسة ومشيت على طول"
يااااه للدرجة دى مش عايزة تشوفه
ورن تليفونه ...مسكه بسرعه بس بقى انها بسمة...رد بفتور
"ايوه يابسمة"
"انت فين ياطارق... هو انت دايما كده متتصلش بيا ابدا"
ورد طارق بنرفزة
"وانتى متتصليش وتهتمى بجوزك ليه... انتى يعنى فيكى ايه مختلف عن بقية الستات اللى بتحمل وتولد... هى كل واحدة حامل لازم تسيب جوزها وتنساه اوى كده"
"انت بتزعقلى كده ليه... عموما انا رايحة للدكتور دلوقتى مع ماما وبعرفك انى تعبانة من امبارح ويمكن تكون ولادة"
واتغيرت نبرة صوته
"ولادة فجأة كده"
"بقولك تعبانة من امبارح والدكتور لما قلتله قالى هيكشف واحتمال تكون ولادة...انا معرفش وعموما لو عايز تبقى تيجى تعالى مش عايز براحتك"
"انتى كمان ليكى عين تزعلى"
"ابقى شوف مين اللى ناسى التانى ومش بيسأل عليه وبعد كده هتعرف مين اللى يزعل ومين لا"
"ماشى يابسمة...استنى متروحيش للدكتور غير لما اجيلك"

بعد الكشف قال الدكتور انها ولادة... ودخلت بسمة العمليات
كان طارق موجود معاها طول اليوم
كانت جودى طول اليوم ماسكة فيه... وبتتنطط حواليه
وكل شوية...بابا...بابا
ولما اخد سيف فى حضنه حس انه بيحبه...مع انه مكنش مهتم ان الحمل يكمل او لا بس لما اخده فى حضنه زعل اوى من نفسه لما قال لبسمة لازم البيبى ينزل
بسمة خرجت من المستشفى تانى يوم
تانى يوم فى المحكمة...كان كل الناس بتهنى طارق بالمولود الجديد
وهو كان كل تركيزه انه مستنى راوية
اللى استناها عند القاعة اللى فيها الجلسة بتاعتها
بعد ماخرجت من الجلسة... مشيت على طول
وخرج طارق وراها... ووقفها بره المحكمة
"انتى بتهربى منى ليه"
"علشان مش عارفة اتعامل معاك"
"ليه"
"منين بتحبنى ومنين عايز تتجوزنى فى السر...ده احترامك ليا...اه صحيح نسيت اباركلك على البيبى...مبروك"
"ياراوية انا بحبك...ومش هقدر اكمل مع بسمة"
"يبقى ليه عايز تتجوزنى فى السر"
"علشان مش هقدر اطلقها وهى لسه والدة"
"يعنى انت اخدت قرار انك هتطلقها"
"ايوه...لانى مش هقدر استغنى عنك"
"وهنتجوز قدام الناس كلها"
"ايوه طبعا... بس هستنى شوية"
وفرحت راوية من كلامه
"عموما انا كده كده مش هقدر افاتح ماما فى موضوع جوازنا ده دلوقتى...كمان كام شهر كده تكون انت اتصرفت وظبطت امورك"
"اتفقنا ياحبيبتى... متسيبينيش تانى"
"حاضر... انا لو كنت اقدر ابعد عنك كنت بعدت من زمان"


الحلقة 23
مرت الايام بعد ولادة سيف وبسمة عند مامتها
حتى بعد مااستردت صحتها كانت مش لاحقة تتعامل مع الاتنين اللى فى ايديها...سيف المولود...وجودى اللى يدوب لسه مكملة سنة من اقل من شهر لما سيف اتولد

طارق يدوب يكلم بسمة مرة واحدة فى اليوم ومكالمة بسيطة جدا يسأل عليها وعلى الولاد وخلاص
وكل اسبوع ولا 10 ايام يشتاق انه يشوف جودى وسيف يروح يزورهم ويسيب فلوس لبسمة ويقعد معاهم شوية مش كتير وينزل علشان راوية كانت بتغير عليه من بسمة
وكان بيخاف على زعلها فيقعد مع بسمة والولاد بالكتير ساعة
اما طارق مع راوية فكانت علاقتهم بتزداد قرب من بعض
وكانوا بيتعاملوا مع بعض كالمخطوبين
ولكن الفرق انهم مأعلنوش عن علاقتهم لاى حد
كانوا من وقت مايتقابلوا الصبح فى المحكمة وهما مع بعض ولما يخلصوا ساعات يكملوا اليوم مع بعض لحد ما ييجى معاد المكتب وساعات تروح راوية تتغدى فى البيت وترجع على المكتب تانى ويبقوا مع بعض لحد مايوصلها للبيت

بعد شهرين
كان طارق وراوية بيتغدوا مع بعض
لما رن موبايل طارق
"دى بسمة"
"رد عليها"
"لا مش مهم...هبقى اكلمها بعدين"
"لا رد عليها دلوقتى...انا عايزة اعرف فيه ايه"
ورد طارق على بسمة... علشان يبين ان مفيش حاجة يخبيها
"ازيك يا بسمة"
"ازيك ياطارق...انت فين"
"انا فى مشوار كده وهروح ع المكتب"
"طيب عدى عليا دلوقتى علشان نروح البيت"
"ايه...لالا مش هينفع دلوقتى"
"ليه"
"معلش مش فاضى... وبعدين خليكى عند مامتك علشان تساعدك فى"
"انت مش عايزنى ارجع البيت ليه"
"لا ازاى طبعا عايزك ترجعى"
"يعنى وحشتك زى ماانت وحشتنى"
وبص لرواية اللى قاعدة قدامه ومركزة فى كل الكلام وكمل
"اكيد طبعا"
"طيب هتيجى امتى"
"بالليل ان شاءالله"
"ماشى ياحبيبى هستناك"
"ماشى مع السلامة"
وقفل مع بسمة وكانت راوية لسه بتبص له...عمل نفسه مخدش باله وكمل أكل
"هى عايزة ايه ياطارق"
"مفيش حاجة بتقولى اعدى عليها علشان اخدها"
"تاخدها فين"
"البيت"
قالها طارق بصوت واطى وحط وشه فى الطبق كأنه بيعترف بغلط
"انت مش قلت هتطلقها.. ازاى يعنى ترجعوا تعيشوا مع بعض فى بيت واحد...انت مش عامل لاحساسى اى اعتبار"
"متنسيش انها لسه مراتى ومتكلمناش فى موضوع الطلاق ده"
"هى مراتك وانا ايه...ولا حاجة مش كده.... روح لها ياطارق لحد ماتحدد موقفك وتعرف انت مع مين"
وقامت راوية وسابته ...نادى عليها ...موقفتش
وقفت تاكسى.... وراح وراها يلحقها...ولحقها تحت البيت
"استنى هنا ياراوية... مينفعش كده"
"وايه اللى ينفع انك تعيش مع مراتك وافضل انا لوحدى اضرب اخماس فى اسداس ياترى بيقولوا ايه ياترى بيعملوا ايه ...هو ده اللى ينفع"
"اوعدك انى فى اقرب فرصة هطلقها بس الاقى سبب اقوله لاهلى واهلها"
"يعنى قدامك قد ايه"
"مش كتير ان شاءالله...متزعليش بقى"
"ماشى ياطارق...انا هطلع بقى واشوفك فى المكتب"
"هتوحشينى"
"وانت كمان"

اول راوية ما دخلت البيت
"فيه ايه ياراوية"
"مالك ياماما فيه ايه؟؟"
"طارق ده ايه اللى جايبه وراكى كده ووقفتوا تتكلموا فى الشارع"
واستغربت راوية
"انا شفتك من اول مانزلتى من التاكسى وهو جه وراكى"
"اصل... كان ... كان فيه ورق معايا نسى ياخده...ورق مهم يعنى"
"ومخدوش ليه"
"اخده"
"مشفتش اى اوراق خالص انا شفتكوا بتتكلموا بس"
"فيه ياماما انتى بتسألينى بالطريقة دى ليه"
"علشان حالك المقلوب من يوم ماابوكى مات... انتى عايزة الناس يقولوا البت عيارها فلت بعد ما ابوها مات"
واترفزت راوية ودخلت على اوضتها وهى بتقول
"انا مبعملش حاجة غلط علشان حد يتكلم عليا"
دخلت مامتها وراها
"لما انتى مش بتعملى حاجة غلط حالك مقلوب ليه... اكتر الايام بتخرجى من الصبح مبشوفش وشك غير بالليل وتقوليلى مرة تحقيق فى النيابة مرة واحد فى القسم وكنت معاه...انتى فاكرانى عبيطة"
"ليه يعنى ياماما"
"اشمعنى التحقيقات والاقسام ظهرت دلوقتى ماانتى بقالك كام سنة محامية ومكنتيش بتتأخرى كده"
"خلاص مش هتأخر تانى"
"انا عايزة اعرف فيه ايه؟ وطارق ده انا مش مستريحاله"
"ليه ماله طارق"
"معرفش... انا بسألك ماله ومالك...لو بيضايقك سيبيله المكتب""لا مش بيضايقنى...طارق بيحبنى وانا بحبه وكنت مستنية بس لما نفوق من حزننا على بابا وييجى يتكلم معاكى"
قعدت مامتها على السرير من صدمتها من الكلام... واتكلمت بهدوء حزين
"هو مش متجوز"
"متجوز بس مش مرتاح مع مراته وهيطلقها"
"وانتى صدقتيه"
"مصدقوش ليه...انا شايفة انه مش مرتاح معاها"
"عنده عيال؟؟"
"اه..بنت وولد"
"وانتى راضية بخراب البيت"
"انا مالى هو كده كده مش مرتاح معاها وانا مقلتلوش طلقها"
"بذمتك انتى مقتنعة باللى بتقوليه ده"
وقعدت راوية جنب مامتها...ونزلت دموعها
"انا بحبه وهو بيحبنى...مش ذنبى انه مش مرتاح معاها وهيطلقها"
"يابنتى انا خايفة عليكى تكونى نزوة فى حياته وبعد مايفوق يحن لمراته وعياله وانتى تندمى"
"لو كنت نزوة مكنش قال هيتجوزنى"
"كلهم بيقولوا كده...اللى متجوز وعايز يعرف واحدة تانية بيقولها انه مش مرتاح مع مراته ويلف يلف ويرجع لحضن مراته فى الاخر"
"لا هو بيحبنى وانا متأكدة من كده"
"ابعدى عنه احسن لك واحسن لهم"
"مش قادرة ياماما انا حاولت ابعد عنه لما كنت فاكرة انه بيحبها بس هو بيحبنى انا يبقى انا الاحق بيه"
"اتغيرتى ياراوية وبقيتى انانية اوى"
"من حقى احافظ على الانسان اللى بحبه"
"بس هو من حق مراته وعياله... انتى بره "
"لا ياماما انا متاكدة انه بيحبنى"
"ربنا يهديلك نفسك يابنتى...بس اعملى حسابك انا مش موافقة على جوازك منه"
"يعنى ايه"
"يعنى مش هقولك مش هتتجوزيه لانى عارفة انى دلوقتى بقيت لوحدى بعد ابوكى الله يرحمه وممكن متسمعيش كلامى وتنفذى اللى فى دماغك...بس حتى لو اتجوزتيه انا مش راضية عن الجوازة دى"

الحلقة 24
راح طارق ياخد بسمة من عند مامتها
وقف يستناها تحت البيت لحد ماتنزل
نزلت هى وسيف وركبت جنب طارق
"ايه ده فين جودى"
"نامت خلاص فهسيبها بايتة النهاردة"
"لاحسن تزعل لما تصحى ومتلاقيكيش"
"لاااااا دى اخدة على ماما اكتر منى"
"طيب انتى هتعقدى فى البيت كام يوم ؟؟"
"ايه ده ياطارق انت فاكرنى جاية زيارة مثلا"
"لا مقصدش انا قصدى يعنى علشان اجيب اكل فى البيت "
"هات أكل انا خلاص راجعة البيت"
مفرحش طارق من رجوع بسمة البيت... كان عارف انها هتكون تقييد لحريته مع راوية...غير المشاكل اللى هتعملها راوية
راحوا اشتروا حاجات كتير لازمة للبيت وروحوا
اول مادخلوا البيت...دخلت بسمة نيمت سيف اللى كان نايم اصلا
وبعدين دخلت المطبخ تحط الاكل فى التلاجة
"طاااااااااارق... هو المطبخ نضيف اوى كده ازاى انت مكنتش بتستعمله خالص"
"لا... كنت بتصرف واكل بره لانى عارف لو اتوسخ مين هينضف"
"خلاص ياحبيبى مبقاش فيه لازمة للاكل بره...ادخل انت غير هدومك لحد مااحضر اى حاجة سريعة كده"
دخل طارق الحمام وغير هدومه...لما خرج شاف بسمة غيرت هدومها ولبست نفس الطقم اللى كانت لابساه يوم فرحهم
وكانت محضرة السفرة بطريقة جميلة رومانسية
"ايه الدلع ده كله... مش متعود منك على كده"
راحت له بسمة وحضنته
"انا متشكرة اوى ياحبيبى انك استحملت الفترة اللى فاتت دى كلها بس خلاص الحمد لله سيف اهدى من جودى كتير واتفقت مع ماما انها تساعدنى فى جودى وتاخدها كام يوم فى الاسبوع "
حضنها وهو نفسه يقولها بتشكرينى ولا بتعذبينى بكلامك
"انت ساكت ليه؟؟زعلان منى"
وحضنها وحس قد ايه بيحبها
"انتى وحشتينى اوى يابسمة... انا حاسس اننا لسه اول يوم مع بعض...كنا بعيد اوى عن بعض"
"غصب عنى ياحبيبى... ان شاءالله مش هنبقى بعيد بعد كده... تعالى بقى اقعد هنا لحد مااجيب باقى الاكل من المطبخ"
قعد طارق يستنى بسمة وهى بتحضر الاكل
وافتكر راوية...خاف تتصل بيه وبسمة تحس بحاجة...قفل تليفونه بسرعة قبل بسمة ماترجع... وعاش باحساسه الجميل مع بسمة بس

راوية قعدت تفكر فى كلام مامتها طول الليل
معقول طارق ممكن ميطلقش بسمة...اكيد لأ
معقول تكون نزوة فى حياته... اكيد لأ
التفكير كان هيجننها... والغيرة ان طارق وبسمة مع بعض
مسكت تليفونها...اتصلت... الهاتف مغلق
مغلق..مغلق...مغلق
مرة ورا التانية ورا التالتة...لحد ما مسكت التليفون ورمته
تانى يوم اول ماراوية شافت طارق فى المحكمة
راحت ناحيته وبكل عصبية
"كنت قافل تليفونك ليه امبارح"
"صباح الخير الاول ياراوية"
"خير ازاى وانا قاعدة طول الليل هموت من حرقة دمى"
"الف سلامة عليكى...مالك بس"
"كنت قافل التليفون ليه"
"مفيش ده فصل شحن فحطيته فى الشاحن ونسيته مقفول للصبح"
"عايزنى اصدقك... شايفنى عبيطة"
"عايزة ايه دلوقتى ياراوية...مينفعش الكلام ده هنا"
"وينفع فين؟؟؟ انا لازم اعرف دلوقتى كلمت مراتك امبارح فى الطلاق"
"بعدين ياراوية نتكلم"
"بعدين امتى ...انت مش عايز تطلقها صح"
"بصى انا اكتشفت ان صعب اوى اقولها فجأة كده انى عايز اطلقها"
"يعنى ايه؟؟؟مكنتش بتحبنى"
"لا طبعا بحبك وانا لسه عند كلامى معاكى اننا لازم نتجوز"
"وهنتجوز ازاى وانت مش عايز تطلقها"
"انتى لو شاريانى وبتحبينى توافقى على ظروفى"
"اتجوزك فى السر مش كده... اسفة جدا وانا مش هغير رايي مش انا اللى اوافق ابقى زوجة فى الضلمة...واضح ان ماما كان معاها حق...انت مبتحبنيش"
كانت دموعها بدات تنزل مع اخر جملة...ولفت وشها ومشيت بعيد عنه خطوتين... حصلها بسرعة
"استنى ياراوية... انا بحبك والله ومقدرش استغنى عنك بس قوليلى يعنى ايه ماما معاها حق"
"ماما شافتنا امبارح ولما قلتلها اننا بنحب بعض وهتيجى تتقدملى قالت لى انى مجرد نزوة فى حياتك وانك مش هتطلق مراتك"
"متقوليش كده ياراوية...انا بحبك بجد... بس مش قادر اطلق بسمة فجأة كده وخصوصا انها راجعة وحاسة انها كانت غلطانة"
"يعنى بتحبها؟؟"
وبص فى الارض وقال بصوت واطى
"بحبكم انتم الاتنين ومش قادر اختار بينكم"
"خلاص ياطارق... انا هحلهالك ... انا موافقة انها تشاركنى فيك بس بشرط تتجوزنى قدام الناس كلها وهى اول واحدة لازم تعرف وتعملى فرح زى اى بنت بتتجوز"
وسكت طارق مش عارف يقرر
"ولحد ماتقرر ياطارق انا بره حياتك ... لا هينفع اجى المكتب ولا نتكلم...وبالنسبة للقضايا اللى معايا انت عارفها كلها وتقدر تكملهم بنفسك"
"استنى ياراوية ...الكلام ميبقاش كده"
"هو ده اخر كلام عندى... واتمنى انى متصدمش فيك"
ومشيت راوية وسابت المحكمة ... وهى دموعها شلالات من عينيها ومش عارفة هى نفسها هتقدر على بعده لو اختار راوية ولا لأ

رجعت راوية بدرى اوى عن معادها وكمان معيطة
"ايه ياراوية..كلامى طلع صح مش كده"
"انا بعدت عنه بس متأكدة انه بيحبنى"
"يابنتى فوقى لنفسك هو فى الاخر مالوش غير مراته وعياله... ابعدى انتى عنه قبل ماتندمى"
"لا ياماما... انا مش ممكن اسيبه بسهولة كده...هو بيحبنى وان كان بيحب عياله ماشى انا موافقة انه يسيبها على ذمته بس هو بيحبنى انا"
"يعنى يتجوزك عليها؟؟؟"
"مش قلتيلى امبارح حرام اخرب البيت... خلاص ...انما مش هسيبه يدمر لى حياتى ويخرج منها بسهولة"
"يدمر لك حياتك يعنى ايه؟؟؟ انتوا حصل بينكم ايه؟؟"
"اطمنى محصلش حاجة تخوفك... بس انا مش لعبة ولا تسلية يتسلى بيها ومراته بعيدة عنه ولما ترجعله يسيبنى"
"كلامك ميطمنش...تقصدى ايه"
وانفجرت راوية فى العياط
"انا مش عارفة اعمل ايه؟؟؟ احارب علشان احافظ على حبى ولا ابعد عنه واعيش حياتى كلها تعيسة "
"انتى اللى سيبتى نفسك تحبيه... وكده نار وكده نار وانا خايفة عليكى تحرقى نفسك"
"مش عارفة ياماما انا بين نارين"


الحلقة 25
رجع طارق البيت متضايق
ومعاملة بسمة واهتمامها بيه... خففت عنه ضيقه
بس لما راح المكتب 
كان مستنى راوية تدخله كل شوية زى كل يوم... مفيش راوية
افتقدها جدا..رغم انه سايبها الصبح بس حس ان مشفهاش من زمان
اتصل بيها ... ردت
"راوية وحشتينى"
"وانت كمان"
"هشوفك بكرة"
"كلمت مراتك واهلك"
"عن ايه"
"عن ايه؟؟؟واللى كنا بنقوله الصبح ده ايه؟؟؟ انا افتكرت انك بتتصل بيا تحدد معاد مع ماما"
"لا الحاجات دى مش بتيجى بسرعة كده"
"خلاص ياطارق خد وقتك ... قدامك اسبوع من النهاردة واعرف قرارك"
"اسبوع ايه؟؟؟ انا مش عارف اعمل ايه ياراوية... انا عايزكم انتم الاتنين "
"وانا مش معترضة"
"انا مش قادر اقولها"
"دى مشكلتك انت وانت اللى لازم تحلها"
"انتى بتقسى عليا كده ليه...انتى مش عارفة انى بحبك"
"انا بقسى عليك... وانت لما تسيبنى احبك والناس تبدأ تتكلم عليا ومش عامل اى اعتبار لسمعتى يبقى اسمه ايه؟؟مش قسوة برضه"
"انا بحبك ياراوية ومش هقدر استغنى عنك"
"مع السلامة ياطارق... وزى ماقلتلك مستنية ردك خلال اسبوع"
قفلت راوية مع طارق
وهو مش عارف يتصرف ازاى
ان راوية متبقاش موجودة فى حياته... مستحيل
مفيش قدامه غير حل واحد
يصارح بسمة بحبه لراوية وهى أكيد هتتفهم اللى حصل

لما رجع طارق البيت... كانت بسمة مستنياه بكل حب ولهفة
واهتمام... لسه هيفتح معاها الموضوع... مقدرش
كل يوم يحاول يكلمها...ميقدرش
بعد 4 ايام وبعد مارجع طارق من المحكمة
وكانت جودى موجودة فى البيت...جريت عليه من اول ما دخل
وفضلت فى حضنه...هو كمان كان فرحان بيها وكانت وحشاه
واتغدوا مع بعض ودخل طارق مكتبه 
دخلت له بسمة
"مالك ياطارق"
"مالى"
"متغير...حاسة انك مش طبيعى اليومين دول"
وحس طارق انها الفرصة الوحيدة اللى يصارح فيها بسمة باللى عايز يقوله
"اتكلم ياطارق...انت ساكت يعنى اكيد فى حاجة"
"انا عايز اتكلم معاكى بس عايزك تقدرى اللى هقولهولك"
"خير ياطارق قلقتنى"
"بصى يابسمة انا هتكلم معاكى بصراحة"
"كفاية مقدمات وقول فى ايه؟"
"انتى الفترة اللى فاتت كنتى سايبانى لوحدى وانا كنت مفتقد الاهتمام والحنان والحب"
بدأت بسمة ترتبك من كلامه ...تفرك فى ايديها...وتهز رجليها بتوتر
وبدأ طارق يتلجلج فى الكلام
"انا اسف يابسمة"
وعيطت بسمة
"خنتنى ياطارق"
ولف لها طارق من ورا المكتب وقعد قصادها ومسك ايدها
"لالالا يابسمة... انا مش ممكن اغضب ربنا"
واترددت بسمة ودموعها بتقف على امل انها تكون فهمت غلط
"اومال قصدك ايه"
"ا...ا..انا عايز اتجوز"
"انت بتهزر؟؟"
"الكلام ده مفيهوش هزار"
وقامت بسمة من مكانها وانفجرت بصراخ وعياط
"تتجوز...انت بتقول ايه... انا مش مصدقة اللى بسمعه"
حاول طارق يضمها وهى بتصرخ لانه خاف عليها فعلا
اول مرة يشوفها بتعيط وتصرخ بالطريقة دى
اول مالمسها...زقته بعيد
"ابعد عنى... انا مش عايزة اشوفك ولا اسمع صوتك"
"افهمينى بس وسيبينى اكمل كلامى"
"افهم ايه... انت تقتلنى ومستنى انى اسمع اعذار"
ودخلت بسمة على اوضتها جرى وقفلت عليها وهى بتعيط
مسكت جودى فى رجلين طارق وهى بتعيط...شالها من الارض
فضل يخبط على باب الاوضة... ومش سامع غير عياط بسمة

بعد نص ساعة ...الباب خبط
راح طارق يفتح
"اهلا ياعمى ...اتفضل"
"في ايه ياطارق؟؟؟ بسمة كلمتنى وهى بتعيط وقالتلى اجى بسرعة حد جراله حاجة"
"هى مقالتش فى ايه"
"انا مفهمتش حاجة منها كل اللى قالته تعالى بسرعة"
"طيب تعالى يمكن لما تسمع صوتك تخرج من الاوضة"
"انتوا اتخانقتوا؟؟"
"لا ... بس نطمن عليها الاول"
وخبط ابو بسمة عليها...بعد ما سمعت صوت باباها فتحت الباب
وكانت لابسة وشايلة سيف ومحضرة شنطة كبيرة
الاب"مالك يابسمة ايه اللى حصل"
بسمة عينيها ورمت من كتر العياط...ردت وهى بتعيط
"خليه يطلقنى ... قبل مايتجوز الجديدة يكون مطلقنى"
الاب مندهش"ايه؟؟؟ يتجوز"
طارق"فيه ايه هو كل ماحد يسمع كلمة جواز يستغرب... حقى اتجوز واحدة حبيتها اتجوز على سنة الله ورسوله ولا اغضب ربنا"
زاد عياط بسمة وهو بيقول انه بيحب...وصرخت
"بابا...خليه يطلقنى يابابا قبل مايكتب على الجديدة... يطلقنى قبل مااموت من قهرتى على جوزى اللى بيحب واحدة غيرى"
واشفق عليها باباها
"سمعت ياطارق...اللى قالته بسمة يتنفذ"
طارق"اطلقها ازاى... يابسمة انا بحبك والله بحبك ومقدرش استغنى عنك ولا عن ولادى"
بسمة"انت استغنيت فعلا...لو على ولادك انا مش هحرمهم منك وقت ماتعوز تشوفهم تبقى تتفق مع بابا...انما متقولش بتحبنى انت انتهيت بالنسبة لى"
طارق"بس انا من حقى اتجوز"
الاب"وهى من حقها ترضى تستمر معاك او لأ... وهى مش عايزاك... لو لسه مصر على قرار الجواز"
قال ابو بسمة كلمته دى على امل ان طارق يتراجع عن الجوازة الجديدة دى لما يحس انه هيفقد بسمة... بس طارق سكت
الاب"يالا يابنتى... اتصل بيا النهاردة بالليل وقولى معاد المأذون"
نزلت بسمة مع باباها ومع الولاد وهى مازالت منهارة من الصدمة

فضل طارق قاعد مش عارف يعمل ايه؟؟
متصلش براوية يفرحها لانه مكنش فرحان
يفرح ازاى وهو هيطلق مراته حبيبته ام ولاده
بعد ساعتين واكتر وهو قاعد متحركش من مكانه
رن تليفونه...مسك التليفون ببرود علشان يرد قبل مايشوف مين المتصل
"الو...ازيك ياماما"
"ازيك ياطارق...ايه اللى عرفته من بسنت ده"
"بسنت؟؟؟"
"ايوه ...بتتصل ببسمة كالعادة عرفت منها اللى حصل...انا مش مصدقة انت ياطارق تعمل كده"
"فيه ايه ياماما هو كل واحد يستغربلى شوية"
"تخرب بيتك بإيدك علشان واحدة منعرفش لافت عليك منين"
"انا مش صغير ياماما ولما قررت انى اتجوز ده لانى حبيت بجد وبعدين كنتوا فين كلكم لما انا كنت لوحدى"
"كنا موجودين انت اللى كنت بتيجى تزورنى ومترضاش تقعد نص ساعة بحجة مشغول مشغول...انا دلوقتى عرفت ايه اللى كان شاغلك"
"خلاص ياماما معدش ييجى منه"
"يعنى ايه؟؟خلاص هتطلق بسمة"
"انا بحبها ومقدرش استغنى عنها ولا عن ولادى"
"خلاص روح اعتذر لها وانا اجى معاك نراضيها وتنسى حكاية الجواز دى خالص"
"ياماما انا بحبهم هما الاتنين ومش قادر اختار واحدة فيهم... انا بين نارين"

الحلقة 26
وكملت مامته كلامها معاه
"بين نارين ليه...انت ملكش غير مراتك وعيالك"
"ليه ياماما مش حاسة بيا...انا مش هسيب راوية"
"خلاص ياطارق انت حر...بس خايفة تندم"
"اندم ليه؟؟انا بقول لبسمة انى بحبها وهى اللى مش مقدرة انى صارحتها ومتجوزتش من وراها ولا خنتها"
"انت لو كنت ست كنت حسيت ان اى واحدة مش سهل عليها جوزها يقولها بحب واحدة تانية"
"خلاص انا هستنى لما تهدا واشوف قرارها"
"مفيش فايدة...ماشى ياطارق مع السلامة"
قفل مع مامته وهو مش قادر يفكر انه يخسر راوية 
اللى مجرد وجودها فى حياته بيسبب له سعادة
اتصل براوية بسرعة وكأنه بيهرب من تفكيره باللجوء اليها
"راوية"
"ايوه ياطارق... مال صوتك"
"انا صارحت بسمة"
وبصوت كله فرحة
"بجد... لالالا مينفعش تحكيلى فى التليفون... فاضل ساعة على معاد المكتب انزل نتقابل هناك وتحكيلى...انا مسافة السكة وااكون هناك"
"ماشى ياراوية اشوفك هناك"

وصل طارق المكتب وكان يدوب الساعى لسه واصل وفاتح المكتب
دخلت راوية بعد طارق ب10 دقايق
ومكنش غريب انهم ييجوا فى وقت بدرى عن معاد المكتب
لان كان الكل ملاحظ العلاقة الغريبة اللى بين طارق وراوية
واللى كان كل واحد بيفسرها براحته
ومكنتش راوية بتهتم بكلامهم كانت اهم حاجة ان طارق بيحبها
دخلت راوية لطارق المكتب
"احكيلى... قلت لها ايه؟"
"المشكلة مش قلتلها ايه؟؟ المشكلة انها مصممة على الطلاق"
"خلاص طلقها"
"اطلقها ازاى انا بحبها"
وكتمت راوية غيظها وابتسمت
"انا علشان بحبك رضيت انها تشاركنى فيك وهى لو كانت بتحبك كانت حست بيك وفهمتك زى ماانا فاهمة ومقدرة لما بتقولى انك بتحبها"
"بس انا متأكد انها بتحبنى"
"يمكن بتحبك بس انانية عايزاك ليها لوحدها ومش قادرة تحس بحبنا ولا تقدر مشاعرنا"
ورن موبايل طارق وهما بيتكلموا... وشاف نظرة التساؤل على وش راوية... بص لها 
"ده حمايا"
"رد ...رد عليه وشوف عايز ايه"
ورد طارق
"الو... ايه الاخبار ياعمى"
"اخبار ايه؟؟؟ احنا مش اتفقنا هتكلمنى نتفق على معاد المأذون"
"ياعمى انا مش عايز اسيب بسمة ولا ولادى"
"يعنى مش هتتجوز"
"لا هتجوز واوعدك انى هعدل بينهم وبسمة مش هيبقى ناقصها اى حاجة"
"بسمة رافضة تماما انها ترجعلك هى قاعدة جنبى وسامعانى ومصممة على الطلاق"
"طيب ممكن اكلمها"
"تكلميه يا بسمة"
وسمع طارق صوت بسمة وهى بتصرخ وتقول
"مش عايزة اسمع صوته انا عايزة اطلق بس"
"خلاص ياعمى... اللى هى عايزاه ومفيش داعى انها تيجى للمأذون انا هطلقها وابعتلها كل حقوقها وكام يوم بس اخد هدومى من الشقة وتقدر هى تعيش فى الشقة براحتها... وولادى انا متكفل بكل مصاريفهم "
"ماشى ياطارق... كويس انك مش عايز تقطع اخر خيط احترام بيننا وولادك وقت ماتحب تشوفهم كلمنى بس ونتفق تشوفهم ازاى "
"متشكر ياعمى وانا مكنتش اتمنى ان ده يحصل"
"كل شئ نصيب بس ياريت تبعتلها ورقتها فى اقرب وقت"
"حاضر...مع السلامة"
وقفل مع حماه... وكانت راوية بتبص له اوى بتكشيرة
"ايه؟؟؟ مالك قلبتى وشك كده"
"انت هتسيب لها الشقة"
"انتى نسيتى ان ده حقها يامحامية يا شاطرة"
"ايوه حقها بس هى مكنتش عايشة فيها وانت معاها تفتكر بعد الطلاق هتعيش فيها"
"مش مشكلتى ولا مشكلتك... ده حق ولادى ياراوية"
"واحنا هنعيش فين؟"
"فارقة معاكى اوى الشقة؟؟"
"لا ابدا ياحبيبى انا بس مش عايزة حاجة تعطلنا"
"لا متقلقيش هنشوف اى شقة تكون جاهزة ومتشطبة وادفع تمنها على اقساط لان اللى معايا مش هيكمل اجيب شقة تمليك"
"ولا يهمك... بس عايزاك بقى تقابل ماما وتحدد معاها معاد الخطوبة علشان كل الناس تعرف ان اللى بينى وبينك ده حب شريف وارتباط مش زى ماناس كتير كانوا فاهمين"
"ناس مين وفاهمين ايه"
"انا كنت حاسة بكلام الناس بس مكنتش بقف عنده لانى بحبك"
"انا بكرة هطلق بسمة...وحددى معاد مع مامتك فى اى وقت"
"انت بتتكلم بحزن كده ليه؟؟انت زعلان اننا هنتخطب"
"لا زعلان علشان مكنتش احب انى اطلق مراتى ام عيالى"
"مش ذنبك هى اللى صممت ...خلاص براحتها بقى... فيه حاجة عايزاك تاخد بالك منها"
"خير"
"مامتك لازم تيجى معاك"
"اكيد ياراوية... انا متفوتنيش الاصول"

تم الطلاق... وتم خطوبة راوية وطارق
بدأ طارق يتخلص من حزنه بسرعة جدا
وبمساعدة راوية فى اقناعه انه مش سبب الطلاق
وهو علشان يريح ضميره... اقتنع ان بسمة لو كانت بتحبه كانت قدرت مشاعره واحترمت رغبته
خلال كام شهر شقة طارق وراوية جهزت واتفرشت
بسمة بعد كام شهر بدأت تتخلص من صدمتها وتعيش واقعها
العلاقة بين بسمة وبسنت مستمرة ومتأثرتش
لان بسنت ومامتها كانوا فى صف بسمة رغم انهم مقدروش يقنعوا طارق انه ميتجوزش راوية بس كانوا بيتعاملوا معاها فى اضيق الحدود علشان خاطر طارق بس
خلال ال4 شهور شاف طارق جودى وسيف مرتين بس
وفى مكان عام مع جدهم
اما بسنت ومامتها كانوا كل مابيحبوا يشوفوا الولاد بيزوروا بسمة فى بيت باباها
اتجوز طارق وراوية بعد 4 شهور من الطلاق
سافروا اسبوع عسل وبعد كده رجعوا للشغل تانى
كانت راوية معاه بتنزل معاه الصبح ويرجعوا مع بعض وقت الغدا ويرجعوا يروحوا المكتب تانى
كانت راوية على طول مع طارق... مش بتسيبه ابدا
غير لما يكون كل واحد فيهم وراه شغل بعيد عن التانى
غيرة راوية كانت مسببة بعض المشاكل
وخصوصا انه لو جت موكلة فى المكتب هتقابل طارق
لازم تدخل راوية تحضر المقابلة
مكنش عنده اى فرصة يبقى لوحده
وفى يوم... بعد ما رجعوا من المكتب بالليل
"راوية انا عايز اقولك حاجة"
"خير ياحبيبى"
"انتى لازم تسيبى الشغل وتتفرغى للبيت"
"اسيب الشغل؟؟؟ليه"
"مش مرتاح لشغلنا مع لبعض... عايز احس انك مراتى مش زميلتى"
"بص ياطارق انا مراتك وحبيبتك وزميلتك وشغلى مش هسيبه"

الحلقة 27
"ازاى مش هتسيبى الشغل"
"مش هسيب الشغل اللى عملت اسم فيه بتعبى ومجهودى"
"دلوقتى بقى تعبك ومجهودك...مش كنت الاول انا اللى عملتلك اسم"
"ماهو انا لو مكنتش مجتهدة فى شغلى انت مكنتش قربتنى منك ولا خلتنى مساعدة ليك... بص ياطارق من الاخر شغلى مش هسيبه"
"ماشى متسيبيش الشغل وروحى المكتب التانى"
"واروح المكتب التانى ليه؟؟انا من اول يوم اشتغلت وانا معاك فى المكتب ولا انت عايز تخلص منى"
"مش موضوع اخلص منك... يا راوية يا حبيبتى الناس بقوا يقولوا انى ساحب مراتى معايا فى كل حتة المكتب والمحكمة حتى النيابة بتيجى معايا فيها"
"ماهو انا مش مراتك وبس انا كمان محامية فى نفس المكتب وعادى انى اكون معاك فى كل حتة"
"يعنى مفيش فايدة فيكى هتفضلى ملازمانى كده"
"انا مش فاهمة ايه اللى يزعلك انى اكون معاك على طول ولا خلاص بطلت تحبنى "
"لا طبعا ياراوية انتى حبيبتى وانتى عارفة...خلاص خلاص "

فى بيت بسمة
بسمة قاعدة مع مامتها وباباها وجودى وسيف
بسمة"انا عايزة اتكلم معاكم فى حاجة"
الام"خير ياحبيبتى"
بسمة"انا حاسة بملل فظيع وحاسة ان حياتى مالهاش لازمة"
الام"ليه ياحبيبتى ربنا يخليلك ولادك هما يخلوا حياتك ليها احلى طعم"
الاب"مالك يابسمة... انتى لسه زعلانة على طارق"
الام"ربنا يرزقك بابن الحلال اللى يعوضك خير"
بسمة"ياماما خلينا واقعيين مين هيرضى بواحدة معاها عيال... انا مش عايزة اتجوز... انا عايزة اشتغل"
الاب"تشتغلى ... بس.."
بسمة"بس ايه يابابا انا نفسيتى تعبانة ومخنوقة بجد وحاسة ان قعدتى فى البيت هتضابقنى اكتر"
الاب" مش عارف اقولك ايه... انتى وضعك حاليا مينفعش تنزلى تشتغلى هتتعرضى لمواقف بايخة كتير"
بسمة"معلش يابابا انا حاسة انى محتاجة احتك بالناس لان اللى حصلى ده كان بسبب قلة خبرتى فى الحياة"
الام"انا خايفة عليكى"
بسمة"سيبونى اشتغل ولو حسيت انى مش قد النزول والاحتكاك بالناس هبقى ارجع اقعد فى البيت تانى"
الاب"هتشتغلى ايه"
بسمة" لسه مش عارفة انا كنت باخد رايكم الاول"
الام"ربنا يوفقك للى فيه الخير ليكى"

فى ليلة وطارق وراوية نايمين
يرن تليفون البيت
يرد طارق
"ايوه ياماما... مالها؟؟؟ طيب انا جاى حالا"
وقام طارق يلبس
"فى ايه ياطارق"
"بسنت بتولد وايمن مسافر وماما عايزانى معاهم اوديها المستشفى"
وقامت راوية بسرعة تلبس هى كمان
"انتى بتعملى ايه؟"
"جاية معاك"
"جاية معايا فين؟؟ انا مستعجل ومش لسه هستناكى"
"مش هاخد وقت بعدين دى بكرية يعنى اكيد هتاخد وقت"
"بكرية ولا مش بكرية اختى تعبانة وانا لازم اروح بسرعة"
"انت بتتحجج علشان عارف ان اهلك مش بيحبونى"
"مش وقت جدال خالص ياراوية"
كان طارق خلص لبس... وراوية كمان خلصت
"ولا جدال ولا حاجة انا جاهزة"
نزل طارق وهو بينفخ وراوية وراه
ولما ركبوا العربية كانت راوية بتتجاهل غضب طارق
لان اهم حاجة عندها انها نزلت معاه
وبدأ طارق يكلمها بعصبية
"انا عايز افهم ليه مصممة تكون رجلك على رجلى كده فى كل خطوة"
"حب ياحبيبى"
"حب ايه... دى خنقة"
"فيه حد يتخنق من حبيبته... ولا علشان بقيت مراتك خلاص"
"تعالى هنا فهمينى جملتك اللى قلتيهالى فوق... يعنى ايه اهلى بيكرهوكى"
"جرى ايه ياطارق احنا هنضحك على بعض...مامتك واختك مش طايقنى وانت وانا عارفين"
"لما انتى بتقولى كده جاية معايا ليهم تانى"
"علشان لو روحت لوحدك هيقلبوك عليا"
"يعنى واحدة بتولد ومامتها قلقانة عليها هيبقوا فاضيين لكلامك ده"
"معرفش بقى... انا جيت معاك انت زعلان ليه؟؟"
"مش زعلان ... خليكى هنا لحد مااطلع اجيبهم ولا هتطلعى معايا كمان"
"لا هستناك هنا"
طلع طارق واخد بسنت ومامته ونزلوا
راحوا على المستشفى... الولادة اخدت وقت طويل لحد الصبح
بعد الولادة كانوا كلهم موجودين
راوية حست بغريزة الامومة بتتحرك جواها من بعد ماشافت البيبى
وشافت الفرحة فى عيون بسنت وهى بتلمسه وبتشيله وبترضعه
"يالا بقى ياراوية نروح نرتاح شوية علشان ورانا شغل بالليل"
"حمدالله على سلامتك يا بسنت... بعد اذنك يا طنط"
ردوا بسنت ومامتها ردود بسيطة ومختصرة لانهم فعلا مش بيحبوها
بعد مانزلوا ولما ركبت مع طارق
"معلش ياطارق انا عايزة اروح لماما شوية وابقى اجيلك ع المكتب"
"ايه اللى حصل ...اظن محدش عملك حاجة"
"لالالا مفيش حاجة انا بس قلت فرصة مروحناش المحكمة فاروح عند ماما شوية لانى من زمان مروحتلهاش"
"ماشى ...هوصلك ولو مش عايزة تيجى المكتب خليكى وابقى اعدى عليكى بالليل"
"لا هاجى المكتب ان شاءالله"

لما راحت راوية عند مامتها...وبعد الترحيب
"مالك ياراوية"
"ماما انا عايزة اروح اكشف واشوف الحمل اتأخر ليه"
"هو جوزك قالك حاجة؟؟"
"لا مش بيجيب السيرة دى خالص"
"وانتى قلقانة كده ليه انتى يدوب بقالك 10شهور متجوزة"
"وهما ال10شهور قليلين"
"خلاص تعالى نروح لدكتور"
"انا خايفة يطلع عندى حاجة ومخلفش"
"اعوذبالله ليه بتقولى كده"
"طارق خلف قبل كده يعنى اكيد هو كويس واى تأخير اكيد من عندى"
"عايزة تروحى للدكتور امتى"
"حالا"

الحلقة 28
راوية ومامتها عند الدكتور
راوية"طمنى يادكتور"
الدكتور"خير انتى قلقانة كده ليه"
راوية"قولى انا فيا حاجة تمنع الخلفة"
الدكتور"لا خالص انتى كويسة جدا"
راوية"بس انا بقالى 10 شهور متجوزة"
الدكتور"عادى جدا بس لو قلقانة ممكن جوزك يكشف"
بصت راوية لمامتها ...
الام"بس يا دكتور جوزها مخلف قبل كده"
الدكتور"يبقى هى متقلقش نفسها انا مش عايز اكتبلها حاجة وهى سليمة ومش محتاجة حاجة خالص"
الام"ربنا يطمنك يادكتور"

فى بيت بسمة
"ماما انا لقيت شغل فى حضانة هنا قريبة"
"طيب كويس"
"هبقى اخد جودى معايا وخلى سيف معاكى علشان الاتنين ميتعبوكيش"
"ليه يابنتى وانا اشتكيت دول حبايبى"
"معلش انا عايزة جودى تختلط بالاطفال حاسة انها منطوية اوى"
"اللى تشوفيه"
"عايزة اخد رايك فى حاجة ياماما"
"خير"
"عايزة اروح ابارك لبسنت وخايفة "
"خايفة من ايه"
"من حاجات كتير اولهم انى اقابل طارق ومراته .. تانى حاجة لاحسن بابا يزعل"
"انا رايي بلاش من الزيارة دى لاحسن يتفكروكى رايحة تجرى ناعم ولا عايزة ترجعيله تانى"
"ارجع ايه بس ياماما هو خلاص بالنسبة لى بس علاقتى ببسنت مخليانى نفسى اطمن عليها وخصوصا ان هى وطنط بييجوا يزورونا دايما "
"هما لما ييجوا بيزوروا ولادهم ومش كفاية ابنهم اللى من يوم مااتجوز بيبعت المصروف مع مامته وخلاص ومشافهمش ييجى من سنة"
ودمعت عيون بسمة
"يقطعنى يابنتى والنبى مااقصد ازعلك"
"مزعلتش منك ياماما بس افتكرت طارق كان ايه وبقى ايه"
"يالا ربنا ينتقم من اللى كانت السبب"

فى سبوع بسنت ... راح طارق وراوية
وقعدوا وسهروا وبعد كل الناس ما مشيت
الام"هقوم احضر لكم العشاء"
راوية"متتعبيش نفسك ياطنط"
الام"تعب ايه بس ده اخيرا ابنى جه وقعد معانا كام ساعة على بعض"
وقامت الام وقامت راوية وراها علشان تساعدها
وكانت بسنت وايمن وطارق قاعدين
ايمن"هقوم اغير هدومى"
بعد ما ايمن قام
قرب طارق من بسنت وبصوت واطى
"قوليلى يا بسنت انتى بتكلمى بسمة"
"ايوه"
"وهى عاملة ايه؟؟ وجودى وسيف اخبارهم ايه"
"كويس انك فاكرهم ياطارق"
"انتى بتقولى ايه؟؟؟هو انا يعنى ممكن انسى ولادى"
"والله ده اللى كلنا شايفينه... مراتك اخدتك من الدنيا كلها نسيتك ولادك كمان"
"مين اللى قال انى نسيتهم انا ببعت لهم المصروف مع ماما وبسألها عليهم"
"لا بجد كتر خيرك"
"انتى بتتكلمى كده ليه"
"خلاص ياطارق انت حر انت سألتنى وانا جاوبتك وخلاص ...الحنية مبتتشحتش"
جت راوية من المطبخ
"يالا ياطارق يالا يابسنت العشا جاهز"
وقاموا يتعشوا وبعدين روحوا مع بعض

بعد الكلام اللى قالته بسنت 
حس طارق قد ايه هو مقصر فى حق ولاده
وياترى اخبار بسمة ايه؟؟
بسنت مقالتش حاجة عن بسمة ليه؟؟
لما روح بالليل وبعد مانامت راوية
كان بيحاول ينام بس معرفش
قام دخل مكتبه...مسك موبايله وفضل يقلب فى الصور
كل الصور اللى فيها بسمة راوية مسحتها
بس الكام صورة اللى فيها جودى وسيف موجودين
قعد يقلب فى الصور وافتكر كل صورة كانت ظروفها ايه
هى بسمة مش فى الصور بس هو فاكر ساعة الصور كانت فين
واقفة جنبه او هى اللى مصورة الصورة او واقفة تلاعب جودى من بعيد علشان تضحك
معقول سيف مالوش غير 3 صور بس؟؟
وكلها صور كان صغير فيها اوى...اكيد شكله اتغير
وجودى كمان اكيد اتغيرت
من قبل مايتجوز وهو مشفهمش ... معقول بقاله سنة مشفش ولاده
"ايه اللى انا بعمله فى نفسى ده...بحرم نفسى من نعمة ربنا عليا"
ونزلت من عينيه دمعتين حنين لاولاده وهو بيبوس الموبايل
دخلت عليه راوية فجأة وفتحت النور
"ايه ده انت بتكلم مين دلوقتى"
"مش بكلم حد"
وقربت بسرعة
"لا انت ماسك الموبايل ورينى كده كنت بتكلم مين"
وهجمت راوية على الموبايل... زقها طارق قبل ماتمسك الموبايل
"انتى اتجننتى.... انتى هتفتشى ورايا"
"ايوه لازم اعرف بتكلم مين"
"قلتلك مش بكلم حد"
"اومال بتعمل ايه فى المكتب فى الساعة دى والنور مطفى"
"ملكيش دعوة ومن هنا ورايح تبطلى تتدخلى فى كل حاجة كده انتى خنقتينى"
"انا؟؟انا خنقتك ياطارق نسيت لما كنت انت اللى عايزنى ابقى معاك على طول"
"كنت عبيط... ده انا ناقص اخد منك الاذن وانا داخل الحمام انا كرهت حياتى يا شيخة بسببك"
"لالالا الكلام ده وراه حاجة... مين اللى قلبك عليا كده"
"عمايلك انتى اللى قلبتنى بعدتينى عن كل الناس حتى ولادى"
"اااااااااه قول كده بقى .. حنيت للست بسمة بتاعتك"
"احترمى نفسك واتكلمى عدِل... بقول ولادى مجبتش سيرة بسمة"
"مالهم ولادك انت مش بتصرف عليهم يبقى نسيتهم ازاى... وبعدين ان شاءالله هنخلف ونفرح بولادنا مع بعض"
"لما نبقى نخلف انا بتكلم عن ولادى الموجودين مش اللى لسه ياعالم هييجوا ولا لا"
"هييجوا ان شاءالله... وعلى فكرة انا روحت للدكتور وهو قالى انى كويسة جدا.... ابقى روح اكشف انت "
"واكشف ليه؟؟ انا خلفت بدل المرة اتنين "
"انت بتعايرنى"
"واعايرك ليه انتى مش بتقولى انتى كويسة"
"اومال قصدك ايه"
"انتى عايزة ايه ياراوية عمالة تدخلى من موضوع لموضوع لما جننتينى.... نهاية الكلام من هنا ورايح تبطلى تحشرى نفسك فى اللى ميخصكيش والا هيكون لى تصرف تانى معاكى"
ردت برعب
"تصرف ايه"
"ايوه اللى جه فى بالك بالظبط... لو متعدلتيش معايا هريح نفسى خالص من لزقتك ليا دى ... واطلقك"


الحلقة 29
اتفاجئت راوية بكلمة طارق
قربت منه ورمت نفسها فى حضنه... وبهدوء وحنان
"قدرت تقولها ياطارق"
وبعدها عنه بشويش
"انتى اللى وصلتينى لكده ومش هسمحلك تانى بفرض سيطرتك عليا"
"مش سيطرة ده حب"
"ده حب تملك وانا اتخنقت"
"خلاص ياحبيبى انا اسفة بس متزعلش منى... ومتزعلنيش تانى وتجيب سيرة الطلاق"
"ماشى ياراوية... خلاص ادخلى نامى"
"وانا معقول اسيبك متضايق كده...قولى مالك"
"مفيش حاجة خلاص..انا هدخل انام"

تانى يوم اول ماطلع النهار وبقى الوقت مناسب
اتصل طارق بأبو بسمة
"ازيك ياعمى...اخبارك ايه"
"الحمدلله بخير"
"كنت عايز اشوف الولاد"
"حاضر حدد الوقت والمكان اللى يناسبك"
"انا محرج اوى منك ياعمى...كنت متوقع انك هتقولى كلمتين فى العضم علشان طول الفترة اللى فاتت دى"
"بص ياطارق انت ابو الولاد ومن اول يوم وانا قلتلك وقت ماتحب تشوفهم هتشوفهم انما لما متطلبتش فانت حر المهم انى ممنعتش الولاد منك علشان متحملش الذنب ده"
"ربنا يخليك ياعمى...انا اسف"
"متتأسفليش انا ...حاول تعوض ولادك عن الفترة اللى فاتت دى وطبعا اقصد بالحب والحنان لان سيف ميعرفكش وجودى تقريبا نسيتك"
كلامه كان رغم ذوقه...مؤلم جدا... ورد عليه طارق
"طيب ممكن يوم الجمعة المغرب نتقابل واشوفهم"
"ان شاءالله"

فى المعاد المحدد كان طارق بيلبس وبيستعد للقاء ده وكأنه رايح فرح... كان فى منتهى السعادة وهو رايح يشوف الولاد
"انت نازل؟؟"
"اكيد مش بلبس علشان اقعد فى البيت"
"رايح فين"
"اشوف ولادى"
"مقلتليش ليه؟؟"
"مش لازم اخد منك الاذن علشان اشوفهم"
"طيب دقايق واكون جاهزة"
وراحت على الدولاب تطلع هدومها
"استنى هنا ...جاهزة ليه؟؟"
"علشان اجى معاك"
"ومين قالك انى هاخدك معايا"
"ومتاخدنيش ليه"
"بقولك رايح اشوف ولاااااادى...ولاااااااااادى فهمتى ولا صعبة"
"وايه اللى يمنع انى اجى معاك"
"انا اللى امنعك...انا عايز اكون مع ولادى عندك اعتراض"
"يعنى ولادك دول هيكونوا لوحدهم ...اكيد معاهم مامتهم"
"لا اطمنى اكيد مش معاهم"
"برضه اجى معاك اطمن بنفسى"
"طيب عليا الطلاق ماانتى نازلة معايا النهاردة ياراوية... اما اشوف بقى حكايتك ايه"
قعدت راوية مكانها متحركتش... لانها فعلا خافت يطلقها
سابها طارق ونزل وراح يشوف ولاده

فى المقابلة 
كان طارق مشتاق يشوفهم... بس جودى وسيف اتعاملوا معاه بجفاء لانهم ببساطة مش عارفينه
طارق مزعلش منهم بس زعل من نفسه
وطلب من جدهم انه يشوفهم كل جمعة...ووافق
مع مرور الوقت وتكرار المقابلات اللى تطورت من مقابلة المغرب
لتقضية اليوم كله مع طارق
كان جدهم بيوديهم لطارق فى المكان اللى بيحددوه ويرجع ياخدهم منه...بالاتفاق على المعاد
وكانوا ساعات يقضوا اليوم بره او فى بيت مامة طارق مع جدتهم وعمتهم والبيبى الجديد ابن بسنت
كانت احلى لحظات حياة طارق هى يوم الجمعة اللى بيقضيه مع ولاده اللى اتعلقوا بيه جدا...من غير راوية
اما راوية فكانت اسوأ لحظات حياتها هى يوم الجمعة علشان طارق بيسيبها ويروح لولاده
والسر فى سكوت راوية ...هو الحل السحرى اللى اكتشفه طارق
وبقى على لسانه كل مايتضايق منها
يحلف عليها بالطلاق...لان ده الحاجة الوحيدة اللى كانت بتسكتها
اما بسمة فكانت فرحانة ان طارق قرب من ولاده وشافت الفرحة اللى فى عيون ولادها
وكانت زعلانة لانها كانت بتتمنى انها تكون معاهم...طارق والولاد

فات حوالى 4شهور على الحال ده
وحصل اللى كانت راوية بتتمناه
حملت راوية وقدرت تستغل حملها فى جذب طارق ناحيتها تانى
هى كانت سعيدة وطايرة من السعادة من حملها لاكتر من سبب
اولا هتحقق رغبتها فى انها تبقى ام... الامنية اللى بتحلم بيها بقالها فترة
الحمل هيخلى طارق يقلل من كلمة الطلاق كل شوية ويربطه بيها اكتر
وحاولت انها تتحجج فى اكتر من مرة يوم الجمعة باى حجة علشان طارق يلغى معاد ولاده... بس مقدرتش
حبه لولاده كان اقوى من انه يضيع اليوم الوحيد اللى بيشوفهم فيه
وسلمت راوية بالامر الواقع على امل انها لما تخلف هيهتم بابنها اللى موجود معاه اكتر من ولاده التانيين
وبدات تخفف من شغلها ومتنزلش كل يوم علشان تحافظ على حملها... اللى هو حلمها

وفى يوم وطارق فى المكتب اتصلت بيه راوية وهى بتعيط
"مالك ياراوية"
"عمتى توفيت ياطارق"
"البقاءلله"
"انا لازم اروح العزاء"
"مش دى عمتك اللى عايشة فى السويس"
"ايوه"
"طيب جهزى نفسك وقولى لمامتك تجهز ونروح العزاء ونيجى بالليل"
"ماما سافرت مع اعمامى...انا هجهز واستناك"
راح لها طارق... كانت لابسة ومستنياه
راحوا العزاء ... وبالليل وهما راجعين
"طنط مش هترجع معانا"
"لا ماما هتقعد ال3 ايام"
"طيب يالا بينا"
طارق كان مرهق جدا طول اليوم لانه من ساعة ما نزل الصبح وراح الشغل مارتاحش خالص
الطريق كان كويس ومش زحمة
نامت راوية لانها كانت مرهقة طول اليوم فى العزا
حس طارق انه عايز ينام... فضل يقاوم احساسه ده
بتركيزه على الطريق
غفل لحظة... واتقلبت العربية بطارق وراوية.

الحلقة 30والاخيرة
فى المستشفى
طارق وراوية فى العمليات
وبره العمليات بسنت وايمن ومامة طارق 
ومامة راوية وواحد من اعمامها
خرج الدكتور وخرجت راوية من العمليات
راحت مامتها وراها... وكانت راوية لسه فى البنج
عم راوية" ايه الاخبار يادكتور"
الدكتور" اصابتها الحمدلله مش خطيرة بس فقدت الجنين وعندها كسور متفرقة يعنى محتاجة وقت بس مش اكتر"
ام طارق" وابنى يادكتور"
الدكتور"حالته اصعب شوية لان اصابته كلها فى العمود الفقرى"
مشى الدكتور وكان طارق فى العمليات ومعاه اكتر من دكتور
بسنت ومامتها متحركوش من قدام العمليات وهما بيعيطوا
بعد ساعات خرج طارق من العمليات
ايمن"حالته ايه يادكتور"
الدكتور"عنده كسور فى العمود الفقرى والحوض"
ايمن"يعنى هيرجع طبيعى"
الدكتور"كام يوم ونتأكد... بس غالبا لازم هيحصل تأثير"
كان طارق فى اوضة وراوية فى اوضة وكل واحد معاه مامته

تانى يوم لما فاقت راوية
"ماما...طارق فين"
"كويس ياحبيبتى حمدالله على سلامتك"
"هو فين"
"عامل عملية وميقدرش يتحرك"
"حصل حاجة للجنين"
"بكرة تعوضيه المهم انك انتى وطارق ربنا نجاكم الحمدلله"
عيطت راوية من صدمتها ان حلمها ضاع والالم المعنوى اللى حست بيه كان اكتر من الالم اللى كانت حاسة بيه من اثر العمليات
اما طارق لما فاق
"راوية فين ياماما"
"كويسة بس تعبانة من العملية"
"انا تعبان اوى... جسمى كله بيوجعنى"
"الحمدلله ان ربنا نجاك والوجع ده من الكسور يابنى ربنا يشفيك"
"انا عايز اشوف جودى وسيف"
"حاضر ياطارق... هبعت بسنت تجيبهم لك"
"الحادثة اثرت على حمل راوية؟"
"مفيش نصيب ياطارق ربنا يعوضكم"
"والنبى ياماما خلى بسنت تجيبهم بسرعة...وحشونى اوى"

لما راحت بسنت بيت بسمة كنا فى معاد غريب...الساعة 2 الظهر
وكانت بسمة لسه راجعة من الحضانة
"بسنت...اهلا وسهلا تعالى اتفضلى"
ودخلت بسنت وهى بتقعد
"ازيك يابسمة...وازى طنط وعمو والولاد"
"كويسين....مالك"
وعيطت بسنت
"طارق عمل حادثة امبارح بالليل وعايز يشوف الولاد"
اتصدمت بسمة... وعيطت
"حصل له ايه؟؟؟ هو كويس"
"عنده كسور كتير والموضوع شكله هيطول... انا خايفة ميرجعش يمشى على رجليه تانى"
"بعد الشر...ان شاءالله هيبقى كويس ويرجع احسن من الاول"
"لسه بتحبيه يابسمة"
"وانتى تفتكرى انى بكرهه مثلا... طارق الراجل الوحيد فى حياتى وابو ولادى يعنى اكيد زعلانة عليه طبعا بس هو انتهى من حياتى بعد ما صدمنى وخاننى"
"انا عارفة انك بتحبيه بس مش هاين عليكى كرامتك"
"ميفيدش بحاجة يابسنت خلاص بقى... المهم ربنا يشفيه ويقومه بالسلامة الولاد اتعلقوا بيه اوى الفترة اللى فاتت ودايما فى سيرته ان شاءالله يرجع كويس علشان ولاده وشبابه"
"طيب ما تيجى تزوريه معايا"
"لالالالا مينفعش اكيد مراته هناك وانا مقدرش احط نفسى فى موقف محرج زى ده"
"مراته كانت فى الحادثة معاه وهى فى اوضة بعيد عنه ومش بتقوم من السرير تعالى حتى علشان الولاد ميتخضوش على باباهم وتطمنيهم"
بسمة كانت فعلا نفسها تشوفه بس مترددة
"ها يابسمة جاية معايا ولا لأ"
"جاية"

اول ما دخلت بسمة والولاد على طارق
كان حاول يقوم حتى بجزء من جسمه مقدرش
فرحته بيهم كانت اقوى من اى ألم
بسمة قدرت تتحكم وتحبس دموعها علشان طارق ميفسرهاش انها رغبة فى الرجوع ليه
كلام بسمة كان مختصر جدا...بس قلبها بيتقطع
طارق حس بالحنين لبسمة ولمتهم كلهم مع بعض
خرجت مامته من الاوضة ووراها بسنت
"سامحينى يابسمة"
"خلاص ياطارق الموضوع ده فات عليه وقت والوقت بيداوى كل حاجة"
"انا عارف انى ظلمتك"
"مش وقته المهم صحتك وسلامتك "
"يعنى هنتكلم مع بعض بعدين"
"انا جيت ياطارق بحكم العشرة جيت ازور ابو ولادى وهو تعبان متفسرش زيارتى اى تفسير تانى... ومتنساش انك دلوقتى متجوز"
كلماتها كانت كافية لصده... وسكوته

بدأت راوية تتحسن وخرجت من المستشفى وكان فى كسر رجلها 
قعدت فى بيت مامتها وكانت حالتها النفسية سيئة بعد فقد الجنين
طارق كانت الامه كبيرة وعدم القدرة على الحركة طالت
فات اسبوع وكل اللى بينه وبين راوية اتصالات لظروفهم الصحية
وحالة طارق مفيش اى تحسن... واتطلب وضعه عملية جديدة
بعد العملية... استدعى الدكتور مامة طارق
"خير يادكتور"
"خير ان شاءالله... بس حضرتك عارفة ان الاصابة كانت فى العمود الفقرى والحوض... وبكل اسف هتؤدى لعجز"
وكتمت الام صرختها
"مش هيمشى تانى"
"لا هيمشى ان شاءالله بس بعد فترة وبالعلاج الطبيعى"
"اومال عجز ايه؟؟"
"للاسف فقد قدرته على الانجاب "

خرج طارق من المستشفى على بيت مامته
لان راوية مكنتش قادرة انها تقوم بخدمته
شهور مرت لحد ما بدا طارق يمشى تانى
طول فترة وجوده عند مامته وعلاقته براوية زيارات منها
ومكالمات تليفون... وبدأ البرود يدخل بينهم
راوية لما عرفت انه فقد قدرته على الانجاب اتغيرت مشاعرها ناحيته... مبقتش مهتمة بيه زى الاول
وده بسبب حالتها النفسية اللى بتسوء من بعد فقدها الجنين
رجع طارق وراوية بيتهم
الحياة بينهم بقت مملة... راوية مش طايقة نفسها ولا طايقة طارق
بتعيط كتير من غير سبب... حساسة من ناحية اى كلمة تتقال لها
الحياة بينهم بقت لا تتطاق
طارق لما كان فى بيت مامته كان ولاده بيروحوله كتير
وكان احيانا بيكلم بسمة يسال على الولاد وتسأل على صحته
اما لما رجع فكان كل مايكون رايح يقابل ولاده
راوية تتخانق وتفضل تزعق وتصرخ
ولما افتكر الحل السحرى وحلف عليها بالطلاق ماتجيب سيرة ولاده
"طلاق طلاق حتى يبقى ارحم من عيشتى معاك"
واتفاجئ طارق من ردها
"ليه عيشتك معايا مالها"
"انت مش حاسس انك بتروح وتيجى مع ولادك ومش حاسس بيا ولا مقدر مشاعرى ان اى امل انى اكون ام راح خلاص"
"معقول...انا كنت فاكر ان حبك ليا اقوى"
"غصب عنى انا نفسى اكون ام"
"ده حقك ياراوية... انا اسف انى مش هقدر احققلك رغبتك دى لو عايزة نتطلق معنديش مانع"
"واضح ان مفيش حل غير كده انت عندك ولادك بيعوضوك عن حرمانك ده انما انا معنديش بديل"
"انتى طالق ياراوية"

بعد الطلاق سابت راوية المكتب نهائيا
وبقى يتقابلوا زى اى اتنين زملاء فى المحكمة
بس من غير اى تبادل لاى كلام بينهم
طارق مكنش عنده الجرأة انه يطلب من بسمة انها ترجعله
حس ان اللى هو فيه ده عقاب ربنا ليه عن ظلمه وانانيته
فاتت شهور وهو عايش فى بيت مامته بعد ماساب شقته اللى كان متجوز فيها راوية لبسنت وايمن
اتصل بيه حماه وقاله انهم هيعملوا عيد ميلاد لجودى وممكن يحضر
فى عيد الميلاد...كان كل الاسرتين موجودين
وهما واقفين يطفوا الشمع... كان طارق واقف جنب بسمة وقدامهم جودى وسيف... صورتهم بسنت صورة
وبعد ماطفوا الشمع
بسنت"شوفوا الصورة دى حلوة ازاى"
بصت بسمة وطارق لبعض وهما فاهمين قصدها
طارق"ياريت بسمة تقدر تسامحنى ونبدأ صفحة جديدة"
سكتت بسمة... وردت مامة بسمة
"سكتتى ليه يابسمة... شفتى صورتكم وانتوا كلكم مع بعض حلوة ازاى"
دمعت بسمة... مسح طارق دموعها ومسك ايدها
"انا مش هتسبب فى دموعك تانى... بس ارجعيلى"
رد باباها
"انت مش هتقدر تزعلها والا هتلاقينى عندكم واخدها تانى"
طارق"خلاص ياعمى حرمت والله"
ضحكت بسمة لما فهمت من رد باباها انه عايزها ترجعله
بسمة لطارق "هتزعلنى تانى"
طارق"ابدا وحياة جودى وسيف "

تــــــــــــــــــمــــــــــــــت

