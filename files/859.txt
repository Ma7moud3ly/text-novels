الدكتور أحمد عبدالملك



             الموتى يرفضون القبور


                                      رواية


                      2014 









استدراك ..
هذه الرواية المُتخيلة – بأماكنها وأزمانها وشخوصها وأحداثها – لا تعني من الواقع شيئاً . كما أن حديث الأموات مع بعضهم البعض يعني أرواحهم . الرواية لا تخصَّ حيَّزاً جغرافياً مُحدداً ولا تعني أحداثاً بعينها ؛ وإن تشابهت ظروف الرواية وشخوصها مع الواقع أينما كان .

                                                                  المؤلف
















صَهٍ أيُها المَوْتى !
ولوْ كانَ فيكُمْ حَياةٌ
لَصِحْتُم
مِلءَ هَذي الحناجرِ .
لَقَد مَنَعوا الأنوارَ عنكُمْ ..
وأنْصَفوا ،
متى احتاجَ لِلأنوارِ
أَهْلُ المَقابرِ..
                                       بشارة الخوري









                                       - 1-
تكبر الأشجار في المقبرة بسرعة ولكأنها ترتوي بدماء الموتى وآلامهم . العصافير تتقافز فوق الأغصان الخضراء ولكأنها فرِحة بتزايد أعداد الموتى كل يوم . الموتى لا يُحطّمون أعشاش العصافير ولا يقذفونهم بالحجارة . كم هم طيبون ومسالمون هؤلاء الموتى !. كم منهم ذهب عنوةً إلى قبره !. وكم منهم ذاق مرارات الحياة حتى شبع ومات قهراً !. وكم منهم عاش سعيداً وانتظر (حُسن الخاتمة) وهو قانع . شواهد القبور ليس عليها أسماء ولا نقوش ولا معلومات عن الموتى ، بل يوجد رقم يحتل رأس الشاهد . هكذا يتواصل اسم الإنسان من ولادته برقم وحتى وفاته برقم !. الرقم الأول يأخذه إلى كل بلاد الدنيا ، والرقم الثاني لا يسمح له بالتحرك من قبره حتى يوم القيامة . الناس في الدنيا يعيشون بأرقام قد تُدخلهم عالم التجارة والغنى أو عالم الشهرة أو عالم الجريمة ، وبعضهم يدخلهُ رقمه عالم السجون وهو بريء ؛  إنْ كانت  الظروف غير مواتية كي يتصالح صاحب الرقم مع من حوله . البعض الآخر يُسعدهُ رقمه فيظل طوال حياته محمياً ، قوياً ، متسلطاً ، متحكماً ، ظالماً ، ويدُ العدالة تجبُن أن تقترب منه أو تقسمهُ على اثنين !. يكبر صاحب هذا الرقم لينضم إلى (نادي الفساد) الذي يُحدد شروط العضوية وسلوكيات الأعضاء .
عمليات الدفن مستمرة على مدار اليوم . الجرارات الصفراء تُهيل التراب على الميت ، والإمام يتلو بعض الأدعية ، وهمسات بين الحضور حول سيرة الميت وثروته وحسبه ونسبه ، وأيضاً حول نزاهته في عمله أو فساده !. أهل الميت المكلومون يضعون الميت في قبره – جرياً على العادة – والدموع تتساقط من عيونهم . الطين يحتل ملابسهم البيضاء والحجارة الحادة تشقق أرجُل بعضهم دون أن يشعروا بالألم من هول المصيبة . الحضور يكون حسب نوع الميت ، ورقمه في الدنيا ، وجنسيته وثروته !؟ هناك موتى يحضر لهم مئة أو أكثر ، وهنالك موتى فقراء أو آسيويون لا  يحضر لهم أكثر من عشرة أشخاص !. هذه هي حال الدنيا ، حتى في الموت توجد درجات تتراوح بين الـ  V.I.P.)) وبين الدرجة السياحية التي يسميها البعض ( كولي كلاس ) !. أي درجة العمال .
بعض المذاهب الإسلامية لا تحبّذ زيارة القبور ولكن إنْ صادفَ وزار أحدهُم المقبرة فلا بأس من أن يقصد قبر أحد من أهله أو أصدقائه ويقرآ الفاتحة ويدعو له بالمغفرة .  في المقبرة تجتاحُك رهبة الوحشة ، وبأنك ستكون التالي في هذا المكان! كلمات الإمام تزيدك خوفاً عندما يتحدث عن وحشة القبر وفقدان الميت للأهل والأحباب ، وتحوّل القبر إما لروضة من رياض الجنة ، أو لحفرة من حفر النار !. ناهيك عن المنكر والنكير والحساب !.
كانت المدينة صغيرة ، وعدد سكانها محدود ، ولم تكن بحاجة إلى مقبرة كبيرة . أما اليوم فلقد تمدَدت المدينة وانتشرت فيها المباني الضخمة ، وزاد عدد سكانها ، وبالطبع زادت أعداد الموتى . بعض الموتى من الشباب يُدفَنون قبل وقتهم ، لأنهم قادوا سياراتهم بتهور ولقوا حتفهم .  وبعض الموتى من سن الخمسين يموتون قهراً عندما لا تكون الرياح مواتية لقلوعهم . وبعض النساء يَمُتنَ بالسرطان أو بالحسرة على العيش مع زوج غير مخلص .
ناصر .. رجل خمسيني .. تقاعد عن العمل عنوة ، وبدأت الأمراض تلاحقه !. لم يحتمل وطأة الحياة وفقدان الأصدقاء . جلس بانتظار الموت ، بعد أن تحمّل الصمت والخوف من الحديث !. في هذه المدينة أشياء كثيرة محظورة إلا الموت ، فهو مجاني ولا يُحاسب عليه القانون . قنع ناصر بقدره !. وبدأ يستجدي الموتَ عامين . وجاءت لحظة الفرج . داهمهُ الموت وهو يقرأ كتاباً قديماً . قام أهله بواجب الغسل والتكفين وأخذوه إلى المقبرة في موكب حزين . كانت الخطى سريعة والجنازة تتمخطر فوق الرؤوس .  وخلال عشرين دقيقة كان ناصر تحت التراب ، وقد سدّوا عليه القبر إلى الأبد . كان ناصر مواطناً من الدرجة الأولى ، لاحظوا أن المواطنة أيضاً فيها درجات !. وكان محباً للخير ولوطنه ، وفياً لأصدقائه وأهله . لكن مشكلته كانت مع والدته !.  تلك الوالدة لم تكن تعرف الحنان ولا الشفقة في تعاملها مع ابنها ناصر . كانت تنظر في عيني ناصر ولكأنها لا تعرفه !. لا تفعل ذلك مع بقية إخوانه وأخواته . كانت تهملهُ كثيراً ولا تداعبه  كما تفعل مع بقية أبنائها الآخرين. كبر ناصر موبوءاً بعقدة فقدان الحب . وبدأت الهواجس تُطيّح به . أيكون ابناً غير شرعي !؟ هذا هو الاستنتاج الأول الذي خرج به ، خصوصاً وأنه بدأ يدرك عندما توفي والده وهو في الخامسة من العمر . كان يتألم وهو يرى الهدايا والملابس الراقية تغدقها والدته على إخوته ، بينما يظل هو يلبس ذات الثوب من العيد إلى العيد الآخر من السنة التالية . أيكون فرداً من الدرجة الثانية – رغم إيمانه أنه من الدرجة الأولى – في هذا المنزل دون ذنب ؟. لم يجد ناصر أجوبة أو تفسيرات لموقف والدته ومعاملتها القاسية له . وحتى بعد وفاة والده ، لم يتمكن ناصر من الحصول على حقه من الإرث لأنه كان صغيراً ، وأخفتْ والدته عنه أية معلومات عن حجم الثروة الكبيرة . لقد تمتعتْ والدته بالثروة ، وأغدقتْ على أبنائها بكل سخاء . ورغم أن ناصر قد تخرّج من الجامعة وتوظّف في الحكومة ، إلاّ أن راتب الحكومة بالكاد كان يفي بمستلزمات حياته وحياة أسرته المكونة من زوجته وثلاثة أولاد . كان يرى كيف كانت والدته تصرف عشرات الآلاف دون حساب ، وتتبرع للجمعيات الخيرية وتبالغ في شراء السيارات لأولادها . كان يتألم ويشعر بالدونية عندما يطلب منه أحدُ أولاده شراء ملابس راقية أو لعباً الكترونية مثلما يفعله أبناء عمومته . لقد تعوّد الصمت ، وحفظ نصيحة أحد أصدقائه المخلصين الذي توفي قبله بسنوات ، الذي كان يقول له دوماً :
- اسمع يا ناصر .. احفظ إلسانك ! ترى الدنية ما فيها خير .
كان يردّد تلك المقولة في داخله ، ويتعذّب في صمته دون أن يقوى على الشكوى!. ولمن يشكو ؟. ومن سيسمع شكواه ؟.
مات ناصر صامتاً ككل الأبرياء الذين لا يعرفون سرَّ انقلاب الحياة عليهم ، ولا يدركون لماذا هم بالذات تعاندهم رياحهم وتتكسر مجاديفهم وهم في نصف الطريق؟.  مات ناصر وفي صدره كلام كثير . كان يود أن يبوح به لأحد !. ولكن عَزَّ الصديق الكتوم ، وعزّتْ الفرصة التي تأتي من المجهول حاملة منديل البشارة.
قضى ناصر ثلاثين عاماً في العمل وهو صامت ! يؤدي واجبه على أكمل وجه ويعود إلى منزله ، كي يعاني ألم التفرقة والإحساس بالدونية الذي تُغذّيه والدته كل يوم . كان يحاذر الخروج إلى المجالس والأماكن العامة خوفاً من أي سؤال عن حياته الخاصة ، أو سبب التفرقة التي تمارسها والدته بينه وبين إخوته ؛ والتي انتشرت أخبارها في الحيّ مُذ كان في الخامسة . كما كان يتهرب من أي سؤال حول أهله أو والديه ، ويشعر بطعنات والدته كل ليلة عندما يلتقي بذاته بعيداً عن زوجته التي عانت معه كثيراً .
وقفتْ أم عبدالله مع ناصر طول عمر الزوجية . كانت ترعى له أزهار حديقتها مُذ كانت يافعة ، وتعتني بتفاحها وكرزها ، وتُعطّر غرفتها بأفضل أنواع العطور . كانت تعاني مثله ، وتصبر مثله ، وتطيل في الدعاء من أجل أن يهدي الله والدته ، ويرق قلبها عليه فتعامله نفس معاملة أبنائها الآخرين . كانت تدرك حجم مأساة زوجها وعمق جراحه ووطأة العُقد النفسية التي ولدّتها تلك المعاملة بداخله . لكنها لم  تقوَ على فعل شيء سوى الدعاء إلى الله . ففي هذه الحالة لا تُجدي الشكاوى ، ولا الالتماسات ولا اللجوء إلى الرأي العام . ومن يتجرأ أن يحاكم أمه ؟! أو ينشر أسرارها في الإعلام ؟.
كانت المأساة أكبر !. ومع الأيام تتوالد مآسٍ عديدة ، وتتنوع أشكال المضايقات . فرغم حرمانه من ميراث والده ، وسَكنهِ في طرف منزل العائلة في غرفتين خاويتين ، فإنه أيضاً عانى نفور إخوته منه ، وإهمالهم له . لقد مسحوهُ من حياتهم ومن اهتماماتهم ومن مناسباتهم . أصبح ناصر مع الأيام في سجن كبير ، يُسمونه افتراضاً (وطن ) !. فرغم خروجه إلى الشارع وسفره إلى الخارج – خلال فترة عمله – إلا أنه يسكنهُ اختناق موجع ، لأنَّ حضن والدته رفضه ، وبات كأي لقيط في شارع التيه ، لا يعرف أصله ولا حبله السري الذي التف حول رقبته وخنقه في غفلة من زمن . كان الإقصاء يُمارس عليه شتى أنواع الظلم والقسوة ! وكان الشوق لوالدته يقتله في اليوم ألف مرة !. لم يكن جباناً حتى ينطبق عليه المثل (الشكسبيري):" الجبان يموت ألف مرة قبل موته ، ولا يموت الشجاع إلاّ مرة واحدة". بل كان في حيرة من أمر أمه !. وها هو يُودَع القبر ولم يعرف سبب كراهية والدته له .  كان بوده لو صحب معه إلى القبر بعضاً من كتب نزار قباني وغازي القصيبي وعبدالرحمن منيف وأحلام مستغانمي وعزيز نيسين وتركي الحمد وعبدالله المدني وميسون صقر وبرهان أموك وسعاد الصباح وحمد الزيد وابراهيم الكوني وعبدالله إبراهيم ونورة آل سعد وقماشة العليان وبدرية البشر وفريد هاليداي وباولو كويلو وفايق عبدالجليل وعبدالرحيم الصديقي وغيرهم ممن لازمَ كتبهم في حياته . لكن تقاليد الدفن على الطريقة الإسلامية لا تسمح بذلك ، كما كان الحال مع (الفراعنه) الذين يدفنون مع الميت أشياءَهُ وما يعتقدون أن الميت سوف يحتاجها فيما بعد . 
كان بوده لو صحب معه آخر نسخة من جريدة قرأها لتكون أنيساً له في القبر . لكن العادة الإسلامية تقول : إن أعمال الإنسان هي خير أنيس له في وحشة القبر.  بكى أولاده بكاءً مراً وهم يضعونه في اللحد ويصفون خلف ظهره قوالب الاسمنت القاسية . ثم أهالت الجرافات الضخمة التراب على القبر . غاب ناصر عن الدنيا ، وغابت معه غصته وصمته وحيرته من والدته ، ولم يدرِ ماذا سيحدث بعد ؟ ودُفن معه سرُّ والدته .









                                        -2-
والدته أضحتْ بعيدة ، وبعد أن توارى المعزون بعيداً عن القبر ، سمع ناصر أنيناً مخنوقاً  من جهة اليسار. إنه قبر تاجر السيارات المعروف (بوالخير) . ولم يكن يعرف الخير في حياته !. كان يرفع أسعار السيارات بصورة واضحة ، ولم يكن يقنع بالملايين التي كان يجنيها سنوياً من تجارة السيارات . كان الناس يتضايقون من حجم فواتير إصلاح سياراتهم التي تصل إلى الآلاف ، كما أن السيارات الجديدة لا تلبث في المعرض إلا أياماً معدودة . كما أن الدولة تطلب منه سيارات لمرافقها بمئات الملايين . بوالخير لم يكن يعرف الزكاة ، ولا الصدقات ولا مساعدة المعوزين . كان يقضي في مكتبه المنيف المطل على المعرض أكثر من اثنتي عشر ساعة يومياً . يُوقّع المعاملات ويستلم إيصالات الشيكات ويلاحظ بيعَ السيارات . وغير ذلك لا يهمه من الدنيا شيء !. بل ما كان يعرف أسماء أحفاده ؛ لأنه أنجب عشرة أولاد وثلاث بنات . كلهم تزوجوا وأنجبوا العديد من الأولاد . كما أن أولاده كانوا ناجحين في أعمالهم الخاصة ولم يحتاجوا لمال والدهم . استمر العزاء في منزل بوالخير أكثر من المعتاد نظراً لمعارفه ووضعه الاجتماعي ؛ بل جاءت وفود تعزيه من دول الجوار. حضر الجنازة أكثر من 500 شخص من أهله وموظفيه وأصدقائه . لم يكن يريد الموت، ونجا منه عدة مرات . حيث أُصيب بجلطة قلبية قبل وفاته بعشرة أعوام . استأجر له أولاده طائرة خاصة نقلته فوراً إلى أضخم مستشفيات الولايات المتحدة . تم علاجه وعاد بعد شهرين مستمتعاً بأحسن صحة . بوالخير تزوج ثلاث نساء !. كان مزواجاً في حياته ، ويحب النساء ويغدق عليهن . مشكلته الأولى زوغان عيونه !؟ إذ رغم زوجاته الثلاث ، إلا أنه فتح منزلاً خاصاً ، على أنه ( بيت ضيافة ) لضيوف شركته ، بينما في الواقع كان يمارس فيه مُتعَهُ ، ويَسعد بأوقات جميلة مع سكرتيراته وعشيقاته . أما مشكلته الثانية فقد كانت حُب جمع المال !. إذ لا حديث لديه إلاّ عن الصفقات وعدد بيع السيارات ومدخول الكراج وحجم رواتب الموظفين. ولا دخل له بما يجري في المدينة الوادعة !. فهو رجل أميّ تقريباً ، ولا يقرأ من الصحف إلا إعلانات شركته أو صور تزويج أبنائه وأحفاده . بوالخير نموذج لكائن لم يستمتع بدنياه كما يجب ، لأن حُب المال استحوذ عليه ، وحُب المُتع سيطر عليه ، فانفصل عن مجتمعه وأهله وعاش مع حبيبيه ( المال والُمتع) و ( ضرب الدنيا بالجزمة ) . لقد تعذّب كثيراً في قبره لأنه لم يكن من الصالحين !. رغم أنه يحتفظ بسجادة في مكتبه ويؤدي الصلاة ، لكن السماء لها حسابات أخرى .
استوحشتْ روح ناصر القبر .. وحاولتْ التعرُّف على الجيران .. ضرب بيده جدار القبر ..قال :
- مساك الله بالخير يا الجار .
ردّ بوالخير مذهولاً مرتجفاً :
- منهو ؟. من اللي يتكلم ؟.
- آنه جارك الميت .. اسمي ناصر .
- ومن مته إنته جاري ؟.
- توني من ساعة ! وأنت من مته ميت ؟
- آنه من خمس سنوات .. تعبت يا خوك .
- توه الناس .. جدامنه طريق طويل .. المهم قولي من حضرتك ؟
- آنه بوالخير .. ما عرفتني ؟.
- أوه .. شهالصدفة الحلوة .. بوالخير جاري !. 
- وأنت من تكون ؟
- آنه ناصر الساكت .. تذكرني يوم جيتك أشترى سيارة حق ولدي ؟.
- إيه أذكر .. قبل عشر سنوات يمكن !.
- نعم .. بس الله يهداك ما عطيتني خصم إلا ألف ريال .
- شاسوي ياخوك .. السيارات سعرها غالي وتكلفنا وايد في الشحن .
- بس تبيعون أعداد وايد .. وأرباحكم تتزايد كل سنه !.
- عاد حتى في القبر بتحسدنا .. إذكر الله يا خوي .
- والنعم بالله .. ما قلت لي إشفيك ؟.. سمعتك تون !
- إيه يا خوك .. تألمت وايد من الرقدة على جنبي الأيمن .
- والعذاب ؟
- يه .. إشدراك إني تعذّبت .
- المكتوب يبين من عنوانه يا بوالخير.
- الله غفور رحيم .. لا تيأس من رحمة الله .
- زين بوالخير.. ما ودّك ترجع الدنية مرة ثانية !؟
- ياريت.. يا خوي مِتْ بسرعة قبل وقتي !.
- يعني جم عمرك يوم مِتْ ؟
- بس ثمانين سنه !.
- الله .. ثمانين سنه وبعد بدري !؟
- يه .. لا تنظلني .. ناس عمّروا لين الإميه !.
- إيه بوالخير.. العين ما يملاها إلا التراب !
- يا خوي شبلاك تتظنز عليّ.. إنت في حياتك كله ساكت..شللي نطقّك الحين؟
- اللي نطّقني إن محد يسمع كلامي إهني !؟ ومحد ينقله ويحَرْفه ومحد يحاسبني على كلامي .
- يعني إنت كنت تخاف تتكلم في الدنية حتى لا يحبسونك !؟
- آنه أصلاً كنت محبوس !. ما يفرق الحبس في البيت أو الحبس في السجن .
- أقول.. ليكون كنت تبي تتكلم في السياسة ؟
- إيه وشفيها السياسية ؟ الحجي فيها لا حرام ولا ممنوع !.
- إسكت يا خوي لا يسمعونك .. لا تفضحنا .. لنا مصالح معا الحكومة !.
- ها..ها .. أي مصالح الحين ؟ الحين شوف مصالحك معا الخالق .. وفتش في أوراقك عن العمل الطيب يا بوالخير !.
- ياخوي .. وايد هذرت عليّ اليوم .. آنه خمس سنوات ما تكلمت معا أحد .. وإنت اليوم جايني مثل إبليس.
- قول لي .. ما حسيت بالوحشة في هالقبر ؟
- وحشة وبس .. يا خوي ظلمة ..وقلة نفس ..وما أشوف الملايين في الخزنة ولا الوجوه السنعة .
- للحين متعلق بالدنية يا بوالخير .. لو رجعت الدنية اشبتسوي ؟
- ياريت أرجع بس يومين .. بأكفر عن كل ذنوبي ..بأزكي عن كل السنين اللي طافت .. وبأروح الحج وبأحب إعيالي .
- صار لك ثمانين سنة ما فكرت في هالأشية ؟ الحين تتحسف ! كم مطوع دعاك للزكاة وصلة الرحم والحج ! نسيت ؟
- ياخوي إنت منهو مسَلْطك عليّ ؟ بدال ما تكون لي عون صاير لي فرعون!ّ
- آنه ساكت طول خمسين سنه .. والحين فرصتي أتكلم لأني ميت ومحد بيحاسبني . ورقمي خذوه وعطوني رقم (5555) على فكره رقم مُميز وببلاش !.
- زين .. خلاص لا تثرثر أكثر .. خلني بأرقد !.
- بترقد .. جدامك مئات السنين بترقد وبتشبع نوم . الله يعلم متى بتقوم الساعة .. خلنا نسلي بعضنا.
- لا يا ناصر .. آنه ما أحب أتدخل في السياسية .. لي مصالح ما أبيها تتعرض للخطر .
- زين قول لي : إشلون الجماعة يدفعون لك زين في السيارات ؟ ما فيه        ( كوميشن) مني وإلا مناك ؟!
- أوهوه .. هاذي اللي بيفضحنا .. إسكت سِكتْ رسّك !. لا تلعوزنا يا خوي .. الجدران لها آذان .
- هاذي في الدنية .. إهني محد يسمعك والقبور ما لها آذان . جان بعد حاطين لك سماعات تعقّب !.
- أرجوك يا ناصر .. خلني في حالي .. لا تورطني معاهم .. أخاف يضايقون إعيالي .. بعد هالأيام التهم جاهزة  !.
- أقول لك لا تخاف .. محد يسمعنا .وبعدين إحنه ميتين يا الذكي !.
- زين خلاص.. آنه بأنام .
- بعد قال بأنام .. يبه لاحق على النوم . جدامك وقت طويل .. خلنه نقصّر الأيام .. قول لي :
- شنهو بعد !؟
- شرايك في الديموقراطية وحقوق الإنسان !؟
- ناصر .. إشفيك إنت ما تستحي .. هاذي كلام سياسة ممنوع.. ممنوع !.
- أي سياسة .. قلت لك إحنه ميتين محد يحاسبنا .. وبعدين إشقد سمعنا كلام عن الديموقراطية وحقوق الإنسان .. يعني آنه ما جبت الكلام من عندي !.
- أرجوك .. خلني أموت بسلام .. ما أبي يفتحون عليّ قبري ويأخذوني.. وأصير طنازة  للي يسوى واللي ما يسوى .
- محد بيأخذك.. القبر لين تسكّر محد يفتحه .. وبعدين من زين سيرتك حتى يفتحون قبرك ؟ يعني تفتكر يبون ( DNA) حتى يسوون واحد مثلك يأذي الناس ؟.
- تراك وايد سَفّلت فيني .. وآنه أحترمك وما غلطت عليك .. خلني أرتاح وفكني عن هذرتك .
- إذا كنت شفتك في الدنية خمس مرات .. في هالمكان بأتم معاك لين تقوم القيامة . 
- والله والصحبة .إذا هاذي أول يوم .. الله يعين من اللي جاي !
- وسّع صدرك .. إنت مهب في الدنية الحين .. ومالك إلا ترضى بالأمر الواقع .. إهناك كنت تختار وترفض ، وتسافر وتصرف على كيفك ، إهني ما في إلا الأمر الواقع .
- زين خلاص.. خل الكلام حق بكره .
- زين .. يللا مع السلامة .
- مع السلامة .

عانت أم عبدالله وطأة الترمل بغياب ناصر . وازدادتْ وحشة المنزل ، وخيّم صمت جديد كان على الأقل يقطعه في السابق ناصر بكلمات أو تعليقات هامسة . لكن اليوم أصبح صمتاً أبدياً ومخيفاً. قطعتْ أم عبدالله اتصالاتها وانكبتْ على تربية أحفادها ، ولم تغب صورة ناصر عنها في يوم من الأيام . كانت تمرّ على مكتبه في طرف المنزل ، وكثيراً ما كانت تسمع له همساً مع كتاب أو كلمات متردّدة مع صديق .. يتجلى لها في صورة باسمة .. تقترب منه فتلامس الهواء !. كان المكتب ينطق بوجه ناصر ، وكانت كتبه التي قرآها تمارس الانتحار الجماعي حزناً على رحيله. وكان الألم الحقيقي أنه انفصل عن أمه أو انفصلت عنه دون مبرر، وهذا ما ورثته أم عبدالله من ناصر . نابتْ عنه في التفكير والاحتسابات والتوقعات والهواجس والتفسيرات . ما أقسى المشكلة عندما لا تَعرفُ أسبابها !. وما أكبر الفداحة عندما تقسو الأمُ بهذه الطريقة على ابنها . ذبلتْ أم عبدالله مع الأيام ويئستْ من الحياة ، وكانت تُردّد أنها لن تتأخر كثيراً عن اللحاق بناصر ، فذلك يُريحها أكثر ويجعلها أكثر اطمئناناً وقرباً من زوجها . تعود من وقت لآخر إلى ألبومات الصور التي جمعتْ ما بينهما على مدى ثلاثين عاماً . ترى الابتسامة على وجه ناصر وهو يحتويها بذراعيه . ترى شعره المنفوش أيام الدراسة في الجامعة . تراه ُ في زيه الوطني يوم العيد مع الأولاد . ترى رحلات العائلة إلى تركيا ولندن والقاهرة والبحرين ودبي ، وتشعر بروح ناصر تتخلل الصور وتعانقها وتلمس يدها فتبكي وتبكي وتخرُّ دموعها حرىّ فوق الصور . هذه هي حال زوجة ( الساكت) الذي قتله صمته .. وقتلته أمه !. ولكن لمن الشكوى غير الله . تنهض أم عبدالله ملبية دعوة المؤذن لصلاة المغرب . تؤدي الصلاة وتترحّم على ناصر وتدعو له بالجنّة . تبكي بحرقة على السجادة . وهكذا في كل فرض.  لقد كُتب عليها الحزن في حياة زوجها وفي مماته . تتلقفها الجدران الصامتة التي تعلّمتْ نقمة الصمت أو نعمته من ناصر . ما كانت تطرب للأغاني ولا تتابع المسلسلات التركية المطولة ، ولم تكن تُلبي دعوات الزواج المتكررة من صديقاتها ومعارفها . لقد شطرتْ أم ناصر هذه العائلة ومزّقتها شرّ مُمزق . كانت قبيلة من الشرّ ومن التسلط ومن الغضب ومن القوة والقسوة والتجبُّر. لقد خافها ناصر ومات وفي حلقهِ غصة الصمت . لم يكن ليفعل أي شيء.. فهذه هي أمه . ومن يجرؤ على إغضاب أمه ، مهما كانت قسوتها.
تنهض أم عبدالله نحو الصالة لتواجه صورة ناصر المعلقة على الجدار وهو يرسل نصف ابتسامة ولكأنه يمارس التلذذ بالاحتراق الداخلي .. ولكأنه يحمل تاريخه المنكوب كعاصمة الرشيد المنكوبة في العصر الحديث ، ومن بعدها عاصمة الأمويين على أيدي حكامها ! . تنظر إلى الصورة وتردُّ بنصف ابتسامة تخالجها آهةٌ حرىّ ، فتسيل دموعها . يدخل عليها أحفادها فتتلقفهم وتتعامل مع الواقع الافتراضي الذي لا بدَّ منه ؛ بينما واقعها الحقيقي يسكن القبر.

  



















                                        -3-

قبر جديد يُفتح هذا الصباح . حركة غير طبيعية في المقبرة . السيارات والمُعزون بالعشرات . يبدو أن الميت شخصية معروفة أو ذات عمق اجتماعي كبير. وقفتْ سيارة نقل الموتى على حافة القبر المُعد جيداً . نزل ثلاثة من الشبان مشمرين عن سواعدهم .. تلقفوا الجثة من نظرائهم .. وأدخلوها في اللحد وأرخوا الكفن على الوجه .. وأطبقوا بالألواح الإسمنتية فمَ القبر . خرجوا بعد أن سدّوا فُرجَ الألواح بالطين . هدرتْ محركات الجرافات . وفي عشر دقائق كان القبر قد سوّي بالأرض ووُضعَ الشاهدان عند رأس ورِجل الميت . بدأ أهالي الميت تلقيَّ العزاء من الحضور ، بعد أن نفضوا عنهم الغبار . غادر الجمعُ المكان في مسيرة صامتة إلى صخب الحياة .
تنبه ناصر إلى صوت المحركات .. تساءل : من يكون هذا الميت ؟. خصوصاً وأن عائلته وأصدقاءَهُ قد أحدثوا جلبة في المقبرة . كان الميت رَجُلَ أمن . ولقد خدم الدولة أكثر من خمسة وثلاثين عاماً .. عُرفَ بقسوته وحزمه في عمله . لم يصعب على ناصر التعرف عليه بعد أن حادثهُ ، نظراً لسمعته المعروفة وحرصه الشديد على معاقبة المجرمين والمُشتبه بهم .
بادر ناصر بضرب جدار القبر .. تلفّت الميتُ الجديد.. وبدأ عليه القلق ! من يا ترى يكون هذا الطارق وقد ذهب المعزون ؟. توالت الضربات والميت يزداد ذعراً . أيكونا المنكر والنكير ؟. 
قال ناصر :
- أهلاً بالجار ؟
أُسقط في يد رجل الأمن ! ما الذي يحدث تساءل بداخله ؟. عاد صوت ناصر:
- الحبيب .. رد عليّ آنه ناصر الساكت ..عرفتني ؟
بعد برهة تردد قال الميت :
- نعم . وشبغيت ؟
- إسمع يا ميت .. إنته مهب في الدنية .. ردّ عليّ بأدب .
- وش ذا الكلام ؟ إنت ما تعرف اللي قدامك ؟
- لا .. يعني من تكون ؟ نابليون ؟ وإلا مانديلا ؟
- لا أنا عضيد بن عاضد ..عرفتني؟
- أوه .. يا مرحبه .. بس ترى الحين ما تنفعك نجومك ونياشينك .. خلك متواضع معا الميتين .
- حقيقة إنك ما متربي .. شهالكلام ؟ ومن تكون إنت؟ وشمناسبة هالكلام السخيف؟
ابتسم ناصر .. لأنه أثار الميت الجديد وقد عرفه .. واصلَ حديثه :
- إسمع آنه متربي زين .. وعمري ما ظلمت أحد أو عذّبت أحد .. وبعدين كلامي مو سخيف .. أفعالك إنت سخيفة .
انفعل عضيد ولم يعد يضبط أعصابه ..ردّ :
- جَب (صَهٍ) ولا كلمة .. إنت ما تستحي على وجهك .. ميت وترفع صوتك على أعمامك !.
- عِمَتْ عيونك .. آنه صح ميت .. لكني أتكلم بحرية ! تعرف معنى الحرية اللي حرمتنا منها أكثر من خمس ثلاثين سنة .
- لا .. إنت الظاهر قليل أدب وما عندك أخلاق .
- آنه ما عندي أخلاق ؟ الله نسيت يوم خذتوا ولد الناس وكطيتوه في السجن ثلاثة شهور في حالة اشتباه وبدون تهمه ! وبعدين قلتوا له روح ما عليك شيء ؟ نسيت قضية ( خالد العوَر) ؟ تذكر إشقد عذّبته وهو بريء؟ تذكر إشلون كنت تخليه ينام على الإسمنت البارد بدون لحاف وبدون ملابس؟ تذكر الكلمات السخيفة اللي كنت تكطها عليه وتهين كرامته بدون حق؟
- إسكت يا كلب .
زاد ناصر في تلذذه بنرفزة الميت الجديد .. 
- الكلب إنت .. إسمع ولا تقاطعني . تذكر قضية الصحافية اللي عذّبتها على مقال ؟ تفتكر تستحق البنت الضعيفة كل الضرب والإهانات وتمزيق الملابس ؟ هاذي كانت صفاتك يا صاحب التيجان والنجوم !. هاذي كانت أخلاقك . ضيعت الضمير .. وما عرفت إن المعلومات يمكن تحصل عليها بدون إهانة الناس وإهدار كرامتهم .
تلعثم الميت الجديد ( عضيد)  وردَّ وهو يغمغم :
- آنه كنت أُودي عملي .
صرخ ناصر ..
- تؤدي عملك بإهانة الناس .. عاد لو كانوا مجرمين جان قلنا ماعليه يستحقون.. هاذيله أهل بلدك .. مواطنين مثلك .. ويحبون البلد أكثر منك .. وما وراهم خلايا ولا جماعات مثل ما تعتقدون !. هاذيله مخلصين .. ويحبون الحاكم وما يؤمنون بالعنف .. ليش عاملتوهم بقسوة ؟. وليش حبستوهم دون تُهم ؟ وليش ما حاكمتوهم طول هالفترة ؟ الله عينه صاحية إذا كانت عين بعضكم غافية . شوف اللي بيجيك الحين !.
رانَ صمت قاتل بين القبرين . أخذ ناصر يسترق السمع . كان الضابط يبكي بحرقة .. ولكأنَ جبلاً سقط فوق صدره . تذكّر الضابط أيامه .. وتراءتْ له الصور الماضية .. شاهدَ نفسه وهو يُلهب بالسوط الرطب ظهور المُعتقلين ، وأنه لم يكن يفرق بين المجرمين والمُهربين والقتَلة وبين معتقلي الرأي أو المُشتبه بهم . كان العنف عنوانه والقسوة صفته الرئيسية . كان يعتقد أنه سينال ترقياته ونياشينه عبر هاتين الوسيلتين . وهذا الاعتقاد لم يكن خاطئاً ! فالرجل نال أكبر عدد من النجوم والتيجان .   تراءى له مشهد مواطن مُشتبه به فقط ! وكان قد مرّ بالقرب من قصر رئيس الدولة . فتحركت الحاسة الأمنية عنده بعد الإشارة التي تلقاها من المصدر. أحضرَ المواطن وكال له التهم والإهانات . كما اتهمه – دون حق – بأنه يتعامل مع جهات خارجية ضد وطنه !. ويعرّض أمن وسلامة الوطن للخطر .  ظل المسكين شهرين في السجن دون أن يُسمح له بملاقاة أسرته ولا التحدث إلى المحامي . وكان يتلقى يومياً وجبات متكررة ومنوعة من التعذيب والإهانات والممارسات الحاطة بالكرامة الإنسانية التي تتعارض مع دستور البلاد والمواثيق الدولية .  تراءى له مشهد الشابة التي قُبض عليها إثر مشاركة لها في تجمُّع في (لندن) يناهضُ العنف ضد المرأة . وتم اتهامها بأنها تتعامل مع جهات خارجية . كان الضابط يُوسعها ضرباً وإهانة ، ويسبّ عائلتها وزوجها ويشتمها مع كل ضربة . كانت الشابة تستجدي ، وأنها ليست لها أية علاقة بجهات أجنبية ، بل إن مؤتمراً لمناهضة العنف ضد المرأة قد عُقد في بلدها وحضره مسؤولون كبار ألقوا كلمات واضحة ضد العنف ضد المرأة . وهو نفس الكلام الذي تكرَّر في التجمع في مكان عام في (لندن) ؛ وليس في كلامها أي مساس بالوطن أو الأمن الوطني . لامَ الضابط نفسه كثيراً . وهو يستحضر تلك المشاهد العنيفة والتي قام بها دون مبرر؛  ولم يكن أحد ليغصبهُ على القيام بها . لكن الزهو بالمنصب ، ولذة التعايش مع النياشين قد حكمتْ عليه عقله وغيَّبتْ ضميره ؛ فتعامل مع البشر كما الحيوانات ، ولم يحسب حساب يوم لقاء ربه. هكذا هم الطغاة !. لكنهم أيضاً درجات حسب نياشينهم . الرؤساء الطغاة سقطوا خلال العامين الماضيين في كل من تونس وليبيا ومصر واليمن ، وطاغية سوريا ما زال يُمعن في القتل وتعذيب وتشريد الشعب المُطالب بالكرامة والحرية. ولقد وصل عدد القتلى هذه الأيام إلى أكثر من 100 ألف قتيل ، بينما تم تشريد الملايين في العراء وفي دول الجوار . لقد عودوا الشعب على استلذاذ فقدان الكرامة وخوفوه من جرم رفع الرأس والمطالبة بالحقوق . كانوا يريدونهم قطعاناً تُساق لأية جهة حسب مزاج السلطة ، وحسب استشعار أذن الأمن . لقد سكنتْ العديدُ من الشعوب العربية قبوراً مفتوحة لأربعين عاماً ، وعانتْ من وطأة التخلف والخوف وسلب الثروة وانتهاك الحريات . لكن ( البوعزيزي) في (تونس) أشعل الثورة مطالباً بحقه في الحياة عبر الموت !. وهكذا انتفضتْ شعوب أخرى ، كانت تُمارَس عليها ممارسات خاطئة ، ويُفرض عليها واقع مؤلم لا تستطيع عمل أي شيء تجاهه. وحتى لما اشتد الحبل على عنق الأنظمة لم تنس الفرق الأمنية ، وظلتْ تحتمي بها لآخر لحظة . كانت الكرامة من أبسط مطالبات الشعب العربي المُنتفض. وكيف لإنسان أن يعيش دون كرامة ؟.
وجد ناصر في الضيف الجديد فرصة مناسبة للتعبير عما بداخله من غصّات . ضرب جدار القبر من جديد .. لكنه لم يسمع شيئاً !. عاود الكرّة . وبصورة أوضح قال هازئاً :
- يا الحبيب.. لا تنام .. ترى وراك سنين طويلة بتتعب من النوم .. خلك معاي شوي !.
تأفف الضابط .. زمّ شفتيه .. ردّ بحزم :
- إشبغيت ؟
هزّ ناصر رأسه هازئاً من حزم الضابط الذي فقدَ نياشينه وهليمانه والتحيات الحارة كل لحظة ممن هم دونه ، حتى أصبح محاطاً بعقدة (التمحور حول الذات) Ego Centralism. قال ناصر :
- شفيك تصرخ .. خلك طبيعي تراني أسمعك يا سعادة الضابط .
- وشبغيت ؟
- بغيت أتسلى معاك يا أخي .. يعني ما يصير ..بنكون جيران حتى يوم القيامة وتبينه نتخاصم مثل ما كنت تسوي في دنياك معا الناس .
غضب الضابط ونرفز .. وكاد أن ينفجر القبر من تأففه .. قال :
- يا ابن الحلال خلك في حالك .. وخلني في حالي .. مالك شغل فيني .. إنت ما تفهم !؟ وإلا تتغيشم !؟
ردّ ناصر هازئاً :
- لا .. أبي أتسلى يا أخي .. تدري القبر موحش .. وما عندي أي شيء إلا إنت.
- آنه أقول لك خلك في حالك . وفكنه عن الهذرة .
ضحك ناصر من أعماقه وقهقه كثيراً .. قال :
- آنه طول عمري كنت ساكت .. وأعتقد ما سمعتوا عني أي شيء ؟ بدليل ما يوم اعتقلتوني .. لكني كنت أشوف أشيه غلط ولازم تتصلح .. بس صدوركم كانت ضيقة ما تتحملون كلمة حق . وبعدين التُهم جاهزة عندكم . تطعنون الناس في وطنيتهم وتخونُونهم . وتتهمونهم بأنهم يتعاملون معا جهات أجنبية .. وكل هاذي كذب وافتراء.
- إسمع .. إحنه نقوم بواجبنا في حفظ الأمن حتى إنت وغيرك تنامون مرتاحين.
- حلو .. حلو .. لكن ليش تسجنون الناس بدون محاكمة ؟ وليش تتهمونهم افتراء.. ودون إثباتات ؟ وليش تعذبونهم وتهينونهم ؟ منهو بيأخذ حقهم لين طلعوا براءة ؟ ما تخافون يصيرون مجرمين أو ينتقمون منكم !؟ ما تخافون الله .
- ليكون أحد حاطك تحاسبني الحين ؟.. خل الله يحاسبني .
- أكيد الله بيحاسبك .. وحسابك عسير بعد !. ظلم الناس مهب زين .. خصوصاً الأبرياء اللي شوهتوهم .. وشتتوا أُسَرهُم ..وعقدّتوهم .
- خلاص فكنه من هالكلام .. هالوقت ما لك حق تكلمني .. الله بيتكفلني .
- آنه بأجننك قبل ما يحاسبك الله .. لأنك ما قصَرّتْ في الدنية .. وشرّدتْ عائلات .. وكذبت على الحكومة بعد .
- إتخسي .. آنه عمري ما كذبت على أحد . 
- عيل شتسمي افتراءاتك على الناس اللي اشتبهتوا فيهم .. وأخبرتوا الحكومة إنهم مجرمين ولهم علاقات مع جهات خارجية؟؟ .. وبعد المحاكمة ثبت العكس.. وكانوا أبرياء . إنتو خدعتوا الحكومة و سببتوا ذعر ماله مبرر حق المسؤولين . وخليتوا الإعلام الخارجي يشمت إبْ بلدنا بلا سبب !. 
ضاق الضابط ذرعاً بهجوم ناصر.. صمتَ قليلاً ثم انفجر:
- أفضل لك تسكت عن هالكلام .. وخلك في حالك .. واللي فات مات .
- لا والله .. ضميرك اللي مات .. اللي فات حيّ في ذاكرة التاريخ .. وفي عقول وأجساد اللي عذبتهم بدون سبب !. عقلك البوليسي ما كان يعرف معنى العاطفة ولا الإنسانية . إنت مثل الكلب البوليسي اللي علموّه فقط يعضّ.. وحرموه من نعمة الوفاء .
- الكلب إنت وأبوك وهلك .. حقيقة ما عندك سنع .
- الله وأكبر.. الحين تتكلم عن السنع !؟ تذكر كلماتك حق بنت بلادك اللي اتهمتوها إنها توزّع منشورات . تذكر الكلمات اللي كنت تقولها لها في التحقيق؟ تعرف الساعة كم كان التحقيق ؟ كان الساعة 4 الصبح !. وما كانت البنت نايمة قبلها لأنكم حطيتوها في غرفة ما فيها أثاث ولا أغطية ؟ تتذكر الكلمات اللي كنت تقولها لها ؟! منهو عنده سنع الحين ؟ آنه اللي سِكتْ طول عمري ، وما أذيت أحد وإلا إنت ؟!.
- تعوّذ من إبليس .. وخلك في حالك وفكني .
- إنت أبو الأباليس ..وآنه جالس لك لين يوم القيامة .. وما لك فكاك مني . تبي تغيّر القبر كلمهم !. كلهم كبار ربعك ، خلهم يغيرون لك القبر ويعطونك قبر (V.I.P.) .
تململ الضابط ولم يجد كلاماً يردّ به على ناصر . هذا الجار الذي لا يتعب من الثرثرة .. وقرر أن يصمت ولا يرد .
عاد ناصر إلى التحرش به من جديد .. لكن الضابط لم يُبد أي رد . ضحك ناصر في داخله ، وقنع بما سببه له من احراجات في اليوم الأول لوفاته .. وقرر أن ينام.








                                   -4-
ينام الخلق وعينا أم عبدالله لا تنام . لقد تعرّضَ ولدها الأوسط لحادث سير وتم إدخاله المستشفى معانياً من كسور في الرجل والأضلع . من أين يأتي الهدوء لهذه الأرملة المُبعثرة ؟. ومن يواسيها ويشاركها حزنها على الولد ؟ لقد كُتب على هذه المرأة تاريخُ الحزن ومدارات الحرمان . لقد عاشت على مائدة الكفاف ، ولكنها لم تشتك يوماً لزوجها ولا لأحد آخر من عائلتها .
عادتْ من المستشفى مع السائق يلفها حزنٌ (يعقوبي) .. دخلتْ غرفتها وإذا بها أمام ناصر .. صامتاً كعادته .. وقد أزال غترته وعقاله . جحظتْ عيناها .. حاولت الارتماء في أحضانه ، فإذا هي تصطدم بالكنبة الخشبية وتقع أرضاً كقارورة عطر منسية .  يا لهذه الذكرى والخيالات التي لا تنتهي . يا لهذا الحب الذي انتهى قبل أوانه . ويا لهذه الزهور والأعناب التي خانها الوقت وغافلها التاريخ وغادرها الفلاح الوفي . 
اليوم هو الذكرى الأولى لرحيل ناصر . ماذا تفعل الأرملة في يوم كهذا ؟. المرأة الرومانسية قد تشعل الشموع الصغيرة وتضع صورة زوجها بين الشموع وتجلس تقرآ رسائله التي بعث بها إليها . مع تطور التكنولوجيا.. قد تلجأ الرومانسية إلى استحضار رسائل الهاتف أو (الواتس آب) التي بعث بها  إليها !. هذا إن كانت لم تمسحها . أم عبدالله مؤمنة بالقضاء والقدر .. ولا تريد ممارسة استحضار ذكرى ناصر بالطرق الرومانسية ..أو حتى بطرق أهل (التيبت) . إن لديها طريقة استحضار واحدة .. وهو شريط القرآن الكريم .  في هدأة ليلة الجمعة وهي الليلة الموعودة لها .. التي يلتقيان فيها مع نكهة أخرى .. انطلق صوت القرآن الكريم من ألة التسجيل ، فسكنتْ روحها وغاصتْ في السرير وكأنها ترسل رسائل إلى العالم الآخر الذي يسكنه ناصر . الدموع تنهمر من عينيها مع خشوع أعضائها وصومها عن كل شائبة ، كلما رفع المُقرئ صوته بصورة (الرحمن) التي لها دلالات عميقة في ذات ناصر ، وورّثها أم عبدالله .
في الصباح تناولتْ إفطاراً سريعاً وذهبتْ إلى عملها . راتب تقاعد الزوج لا يفي بمستلزمات الحياة . وكان لا بد لها من العمل . إنها ما زالتْ في الأربعين .. وبكامل صحتها وجمالها أيضاً. عملتْ في مؤسسة تجارية بنصف دوام وكانت مرتاحة من عملها .. والجميع يعاملونها معاملة لائقة . ومع الأيام تلاشتْ مسحةُ الحزن عن مآقيها .. وبدأ جمالها يعود إلى سابق عهده ، خصوصاً بعد أن نزعت لباس الحداد الأسود .  أم عبدالله  امرأة أنيقة ورقيقة وجميلة . وهي في صمتها تتحدث عنها أشياؤها . وكثيراً ما تعرّضتْ لمواقف مُحرجة مع رجالٍ جُلّ همهم كيانها الجسدي لا الروحي ولا العقلي . لكنها كانت تصدّهم بلباقة وحسن تصرف بحيث لا يعاودون التعرض لها . ذات صباح ، وبعد ثلاثة أعوام على رحيل ناصر ، كانت أم عبدالله مثل القمر في مكتبها .. وقد أحاطت وجهها القمري بحجاب وردي ووضعت مسحة من أحمر الشفاة الوردي على شفتيها .. ونسّقت ألوان ملابسها . كانت تعمل بهدوء وطمأنينة.. صامتة لكنها تغني بوجهها الصبوح . صورة ناصر بجانبها على الطاولة . دخل عليها زميلها محمد وقد تفاجأ بمنظرها الذي لم يتعود عليه خلال ثلاث سنوات .. فغَر فاهُ قائلاً:
- صباح الخير أم عبدالله 
ردّتْ بعد أن قضمتْ نصف ابتسامة وقورة :
- صباح النور .. أهلاً أخ محمد 
انتفض محمد ولمسَ جانبي وسطه .. وتقدم نحوها وهو يمعن النظر في وجهها .قال:
- أقول أم عبدالله ألاقي عندك شريط لاصق ؟.
فكّرتْ أم عبدالله لبرهة وكأنها ألف عام على محمد .. ابتسمتْ .. رمقته بنظرة مُحيرة تقول : وهل لا يوجد في كل المؤسسة شريط لاصق إلا عندي أنا ؟ قالتْ :
- موجود ..
فتحت درج المكتب وناولته الشريط .. سقط الشريط من يده لأنه لم يكن ينظر إلى الشريط .. بل إلى وجهها !. تدارك الموقف وعدّل من هيئته وتناول الشريط من فوق الطاولة وهو يردّد:
- شكراً .. شكراً أم عبدالله .
رمقته بنظرة عميقة وأمالت رأسها جانباً كأنه تردّ شكرَهُ نفياً . استدار نحو الباب وغادر مسرعاً وهو يُصرّ بأصابعه على الشريط .
ضحكتْ أم عبدالله لأول مرة ضحكة لم تضحكها منذ رحيل ناصر . وهجمتْ عليها الأسئلة والاستفسارات ، لماذا أتى لها هي بالذات ؟ وهل لا يوجد لديه شريط لاصق؟ ولماذا ارتبك كل هذا الارتباك ؟ ومن أخبره عن وجودي في المكتب اليوم بالذات ؟ حيث أنني أداوم منذ عامين ؟. زمّتْ شفتيها الممتلئتين ورفعتْ إبهامها تساؤلاً وعادت إلى عملها .  رنّ جرس هاتفها الداخلي .. تناولتْ السماعة باهتمام ..وردت :
- نعم ..
كان المتصل زميلها محمد على الطرف الآخر . وبدا متردداً ومرتبكاً كأنه في امتحان (التوفل) .. ردّت من جديد وبجدية :
- نعم ..من معاي ؟
جاءها صوته مسكوراً:
- أم عبدالله .. آنه محمد .. اللي..
قاطعته بحدّة لم تمارسها من قبل :
- أدري .. وشتبي ؟ خذت الشريط اللاصق !.
لم يأت صوته من الطرف الآخر .. ولكأنه يُعد نفسه لكلمات جديدة منمقة . قال :
- نعم . شكراً خذت الشريط .. بس آنه ...
قاطعته من جديد:
- بس إنته شنو ؟ ما تقولي وشتبي ؟
قال بتردّد وخبث :
- أم عبدالله .. آنه ودي أتكلم معاج في موضوع .
- ما في مواضيع بينا .. عندك مشكلة في العمل روح حق رئيس القسم .
ردّ مُبرراً :
- لا..لا.. ما في مشكلة في العمل !.
- عيل ليش متصل فيني ؟
- آنه قصدي .. ودي أجلس معاج نتكلم في موضوع .
نرفزتْ أم عبدالله وخرجتْ عن وقارها الأنثوي .. قالتْ بحدّة:
- احترم نفسك .. ما في بينا مواضيع .. آنه أم إعيال . وما أتقبل هالحركات.
أعادتْ السماعة إلى مكانها بعنف متأففة من المكالمة . ضربتْ بكلتا يديها وجه الطاولة . حادثتْ نفسها : ( حقيقة ما عنده سالفه .. إشلون يتجرأ ويطلب مني أرد عليه في موضوع ؟ آنه ما بيني وبين أحد أي موضوع . حقيقة فاضي ) .
قضتْ يومها غاضبة ومُستفزة وغير قادرة على التركيز. عادتْ إلى المنزل وملأتْ (البانيو) بالماء ورحيق الأزهار وغاصتْ في الماء لأكثر من ساعة . برزتْ لها صورة محمد وهو يطلب الشريط اللاصق . وتردّدتْ كلماته وهو يطلبها في موضوع ما . حادثتْ نفسها : ( يمكن يبيني في موضوع أو استشارة ، أو عنده مشكلة معا أهله ويبيني أتوسط له عند أحد ؟؟ ليش آنه أخذت الموضوع بحساسية ؟. الرجل ما أخطأ وكان مؤدب معاي) . نقرتْ الماء المعَطر بإصبعها مُحدثة رشّة عبقة في الهواء وابتسمتْ .
في اليوم التالي كانت مسرعة نحو مكتبها وإذا به يظهر أمامها ولكأنه وَقّتَ موعد حضورها .. رفع يده كما في حالة التوسل :
- أم عبدالله .. آنه .. آنه بس حبيت أعتذر عن أمس .
وقفتْ أمامه باسمة .. مشرقة الوجه ..تفوح منها العطور الشرسة .. قالتْ :
- عن أيش تعتذر ؟ شللي صار ؟
تشجّع محمد أكثر وبلع ريقه وهو يحفر وجهها بنظراته . قال:
- لا .. بس حسيت إنج عصّبتي لما قلت لج عندي موضوع ودي أتكلم فيه معاج.
حاولتْ التحاذق والإيقاع به :
- والشريط اللاصق ؟؟
ارتبك محمد وأحسّ بأن قدميه لا تقويان على حمله .. هزّ رأسه محاولاً الفرار من المأزق :
- زين .. مع السلامة.
توارى مسرعاً في الردهة .. بينما أشرق وجه أم عبدالله بابتسامة انتصار عريضة .هكذا هن النساء ! يفرحن بمواسم الانتصار .. ولا يعترفن بالهزيمة .. خصوصاً إذا كان الغريمُ رجلاً. انطلقتْ نحو مكتبها رشيقة مثل ريشة .. يلفها الوقار والأناقة وبدأتْ العمل . ألقتْ التحية على وجه ناصر داخل الإطار .. في لحظة صمت كأنها تقول له : ( يا عيوني وحشتني .. كفاية غياب .. آنه أموت كل ليلة .. أتحسبك جنبي.. ألمس يدك .. وأسمع صوتك مثل الشلال المنعش يحتويني ويرسم أجمل الصور في مساماتي . وينك يا ناصر؟ إشقد آنه محتاجة لك ولحنانك اللي ضاع من البيت وضيّعني .. ولهانة عليك . . ميتة عليك.. وينك يا الغالي اللي خليت حياتي جنة ورعيت حدايقي وأزهاري وما تعبتْ ؟ وينك يا ناصر .. آنه ما أصدق إنك رحلت للأبد وما بتقولي صباح الخير من جديد . ما أصدق إن عيني ما بتتلاقى معا عينك مرة ثانية . إشقد كنت تقول لي  : عيونج حلوة وفيها أسرار .. وفيها كل الكلام !. إشقد كنت تمدح شفايفي وتسميهم نهر العسل ! آخ يا ناصر .. آنه بدونك ورقة مقطوعة من غصن .. آنه بدونك زهرة نست معنى العطر .. آنه بدونك حنجرة ما عادت تتذكر الكلام ).
قطع استرسالها الجميل صوتُ الهاتف الداخلي .. أفاقتْ من الحلم متأسفة .. وقد اغرورقتْ عيناها بدمع سخي .. رفعتْ السماعة :
- آلو..نعم .
كان المدير على الطرف الآخر .. ردّتْ :
- نعم طال عمرك .. حاضر الحين بأجيبه .
وضعتْ السماعة بهدوء وتناولت الملفات التي أمامها .. مسحتْ بالمنديل دموعها .. ونظرتْ في المرآة الصغيرة كي تتأكد من هيئتها .. وغادرتْ المكتب . لاحظتْ الشابَ محمد متوارياً في آخر الممر .
أنهتْ المعاملات مع المدير خلال خمس دقائق ! كانت تشعر بأن المدير يلحسُ وجهها بنظراته المُرَكّزة . لكنها لم تُعر ذلك أي اهتمام .. ففي فكرها أن أغلب الرجال (عيونهم زايغة) . رجعتْ نحو مكتبها .  لاحظتْ وجود رسالة على مكتبها. فتحت الظرف ..قرآتْ :
" عزيزتي أم عبدالله .. لا تعتقدي بأنني مراهق يريد العبث . أنا رجل أُقدّر المسؤولية .. ولقد توفيت زوجتي قبل عام . كما أنني أعرف أن زوجك قد توفي منذ ثلاث سنوات وأنك تعيشين وحيدة . بودي أن أطلب منك أن أقترن بك .. أنا أعيش فراغاً كبيراً في بيت كبير..ولا توجد لدي أية ارتباطات مع الأهل ، لأن الوالد والوالدة قد توفيا. أرجو أن توافقي على طلبي.. وسأكون أسعد إنسان في الدنيا ! لك محبتي.                        
                                                                            محمد "
زمّتْ شفتيها .. رَمت الرسالة فوق الظرف ووضعتْ رأسها بين يديها وغاصتْ في تفكير عميق . ( من وين طلع لي هذا المحمد !؟ ومن قال له إني أبي أتزوج ؟ وكيف يتجرأ ويطلب مني هالطلب ؟ وليش آنه بالذات ؟ البنات وايد ، وهو شاب وسيم ومقتدر .. شهالبلاوي ؟ وبعدين إهو يعرف إني أحبّ المرحوم .. ويلاحظ صورته على طاولتي ).
نظرتْ إلى الصورة ..ولكأن ناصر يشاركها الحديث .. قالت له :
- شفت يا ناصر .. يوم رحت إشلون الحياة تبدلت ؟ لو كنت معاي جان محد تجرأ وكلمني .. صج كنت لي جدار .. وجدار قوي أستند عليه .
في الليل .. وعندما حاولتْ الخلود إلى النوم استحضرتْ كلمات الرسالة !. كما استحضرتْ حياتها الموحشة .. وصمت المنزل المُطبق . استحضرتْ كل ما لديها وكل ما حولها وكل ما بداخلها !. هل من المعقول أن تنتهي الحياة هكذا ؟ ما هي سنّة الحياة ؟ ما هي قوانينها ونواميسها ؟ وهل الاقتران برجل جديد يعني عدم وفاءٍ لرجل رَحل ؟. كم من النساء تزوجن بعد رحيل أزواجهن ، حتى في بداية الإسلام !. هل ستكون وفية لناصر لو تزوجتْ ومارستْ حياتها كأي إنسان ؟.  نامتْ مع ثورة الأسئلة .. ولم تستطع الوصول إلى قرار .













                                      -5-
قرار الأطباء كان واضحاً .. جلطة في الدماغ أدّتْ إلى الوفاة . كان ذلك أحد الناشطين السياسيين الذي دافع عن حقوق الناس ومطالبهم وكان مخلصاً لوطنه ومجتمعه . كان في الخمسين من عمره .. وكان شعلة نشاط في مجال المحاماة وكذلك في الصحافة . لم يمهله الموت كثيراً . لربما جاءت الجلطة من كثرة تفكيره واستخدامه للدماغ الاستخدام الأمثل . الذين لا يستخدمون أدمغتهم استخداماً جيداً لا يتعرضون لجلطة الدماغ !؟ 
لم يكن عبدالرحمن هامشياً ولم يكن يريد حياة الاستكانة والتوحد بعيداً عن أهله ومجتمعه . كان يؤمن بأن له قضية يجب أن يدافع عنها .. وله رسالة يجب أن يؤديها بكل أمانة . تعرّضَ لكثير من المضايقات .. وتم سجنه أكثر من مرة . وعانى أياماً وشهوراً من الحجز الانفرادي . لكن كل ذلك لم يفت في عضده ؛ بل ازداد قوة وحكنة في مقارعة الخطوب والوقوف مع المظلومين والدفاع عنهم بالمجان أحياناً كثيرة . ما كان يطمح في مال أو شهرة ، عاش حياة بطولية ، وكان يدافع بأمانة عن المحرومين والمنكوبين الذين طالتهم يدُ الظلم ولم يسعفهم أحد . تعالجَ في لندن لمدة شهرين .. تعافى لفترة .. لكن الجلطة كانت مُصرةً على الاستقرار في دماغه . ولكأنها تقول له : ( كفى.. لقد أتعبت دماغك أكثر من اللازم.. وآن لك أن تريحه ).
العصافير تمارس الحياة فوق قبور الموتى .. لكنها تتكاثر فوق أحد القبور بالذات .. من يكون صاحبه ؟ أيكون من عباد الله الصالحين ؟. أيكون أكثر إيماناً وصدقاً من جيرانه ؟؟ ربما !!
الجرافات الصفراء تكسرُ صمت المقبرة وآلاف القبور المتشابهة تغوص في سكون غريب .. وجنازة عبدالرحمن تتقدم نحو المثوى الأخير . عشرات المشيعين يتحلقون حول القبر المفتوح . أهل الميت وأصدقاؤه يشعرون بغصّةٍ في قلوبهم لفقدانه . أفراد من عائلته نزلوا إلى القبر وأتموا عملية الدفن .. بينما إمام المسجد يعظ الناس ويحذرهم من ذات الموقف الذي يواجههُ صاحبهم .. ويدعوهم إلى عمل الخير وتجنّب عمل الشر . تم إغلاق اللحد .. وبدأت الجرافات في إهالة التراب داخل القبر . خلال دقائق انتهى كل شيء.. وغادر المشيعون المكان نحو شؤونهم ودنياهم .
لم يسمع بوناصر أي صوت لبوالخير .. ولا للضابط عضيد الذي أزعجه ونرفزه بالأمس . بعد أن مات صوت الجرافات نادى ناصر النزيل الجديد :
- حياك الله .. شرّفت المكان .
لم يتيقن عبدالرحمن من مصدر الصوت ! ومن يُمكن أن يتحدث من داخل القبور ؟. عاد ناصر للحديث .. لعلمه بدهشة النزيل الجديد وخوفه من وحشة القبر التي سيكون فيها حتى يوم القيامة .
- أقول ياللخو .. حبيت أسلم عليك .. من حضرتك ؟
ردّ عبدالرحمن بهدوئه المعروف ونبراته الدقيقة :
- الله يسلمك .. آنه عبدالرحمن المحامي .. وأنت؟
- حياك الله أخ عبدالرحمن .. آنه ناصر الساكت .
- أهلاً بك .. بس يا خوي إنته ميت من ثلاث سنوات أو أكثر؟
- الموت يا خوي ما فيه فترات ..الجماعة اللي برع كلهم لاحقينا .
- أكيد .. بس ياخوي إحنا ميتين .. ليش نخلي هالكاتب يلعب إبنه جذيه ؟
- ساعات المؤلفين يصيرون مجانين .. بس أقول ..هاذي أفضل .
- ليش أفضل ؟
- لأن العقل في هاذي الزمن تهمة .. واستخدامه يوديك في داهية ..
- إيه بس ليش ما نثور على الكاتب .. ونغيّر في الرواية ، إحنه عندنا مخ!
- يا خوي .. يعني لو غيّرنا في الرواية بنقدر نغيّر الواقع ؟.
- أكيد.. ليش نخلي الكاتب يلعب إبنا.. الله يعلم شللي مخبيه لنا ؟.
-  خلنا من الكاتب .. ما قلت لي شنهو سبب وفاتك ؟
- جلطة في المخ يا خوي .
- أوه .. إنت بعد ما قصرّت وإنته تضغط على هالمخ .. إشقد بيتحمل ؟
- شأقول لك يا ناصر .. فيه ناس يحتاجون أن نفكّر عنهم ونساعدهم في بلاويهم.
- جزاك الله خير .. والله الشهادة فيك مجروحة .. إنته رمز .. وهامة كبيرة.. والله يجزيك خير الجزاء على  اللي سوويته للناس .
- الله يسلمك .. وإنت ما قلت لي .. إشلون مت ؟!
هزّ ناصر رأسه هازئاً ولكأن أحدهم نكأ جرحاً عميقاً بداخله... ابتسم نصف ابتسامة وقال :
- آنه طول عمري ذبحني صمتي .. عكسك إنت اللي إذبحك كلامك . شِفت هالمعادلة !؟ آنه كتمتْ الكلام المباح وغير المباح .. وصبرتْ على كل البلاوي في حياتي .
- بس شللي خلاك تسكت ؟ عندنا حرية .
ضحك ناصر من أعماقه على الكلمة الأخيرة .. هزّ رأسه بسخرية :
- نعم حرية .. بس حرية تتنفس الهوة ..بس !.
- لا يا ناصر .. إنته وايد متشائم .. ما تقرأ الصحف .. ما تشوف الفضائيات ؟
- لا ياخوي .. آنه طلقت الصحف من عشر سنة .. وما أشوف فضايات لأني مو مقتنع باللي تقوله .
- عيل ركزت على (تويتر) و(فيس بوك) ؟
- لا (تويتر) ولا ( نوز بوك) .. آنه انقطعت عن العالم واتجهتْ للكتاب بس .
- زين .. بس وسائل التواصل الاجتماعي والفضائيات مهمة في هالوقت ؟
- ما وراها إلا البلاوي . كم واحد جرجروه المحاكم من وراء هالرسائل ؟ إنت ما تعرف إشلون يفسرون الكلام !؟ بعدين في ناس جالسين يتصيدون لك ، حتى وإنت ما تعرفهم ! 
- هاذي صحيح .. آنه دافعت عن خمسة سجنوهم بسبب (تويتر) . المشكلة في القوانين .. تراها غير واضحة .
- نعم . الانفتاح الالكتروني كان لازم يواكبه انفتاح تشريعي .. وأنت أعلم .
- هذا أكيد .
- المهم قول لي .. شخبار الديرة ؟؟ تراك توك جاي ( Fresh) .
- الديرة .. الحمد لله .. المفاهيم جالسة تتبدل .. ولو ببطء.. والمشاريع تكبر.. والشركات تتوالد .. والتعليم يتطور .
- خلك عبدالرحمن عن هالسوالف .. آنه أسأل عن الأوضاع السياسية ؟ في أمل تتطور ؟.
- الأوضاع السياسية في العالم العربي ما تسرّ .. حتى الثورات اللي استبشرنا إبها .. بدت تأكل إعيالها .
- يعني هالعالم ما يفيد فيه شيء .. إلا الحكم الديكتاتوري ؟.
- والله أمس أقرأ في الجريدة عجب .
- إشلون ؟
- يقول أحد الكتاب : إن الأوضاع في البلد تردَّتْ عن أول ، والثورة إخلقتْ فوضى.. وكل واحد صار زعيم وثائر لكنه ما يروح الشغل .. وكل جماعة تبي تحكم .. والفضائيات تتهجم .. والصحف تمجّد في الحزب أو الجماعة اللي تحكم .. وبعض الناس يترحّمون على أيام الديكتاتور !. لا والثورة جات بعدها ثورة ثانية ، والجماعات تفرقوا وتخاصموا ، والكل يبي يحكم .
- أوه .. آنه قلت الثورات بتصحح الأوضاع !. 
- الظاهر إن الشعب العربي أدمن الديكتاتورية ، وما تصلح معاه الديموقراطية . شوف العراق مثلاً .. من 2003 عقب إنهيار نظام ( صدام حسين) ما ترقع ! القتل يومياً والنزاع على السلطة مستمر والطائفية تأكل الأخضر واليابس.. وحياة الإنسان صارت ما تسوى (بيزة).
- العراق للحين ما استقر ؟
- للحين ولين باجر .. وعندك تونس وليبيا ومصر واليمن وسوريا ! للحين الثورات ما حققت أهدافها .. القتل في سوريا ليل ونهار .. والعالم يتفرج . الأمريكان والروس والأوروبيين يماطلون ، ويبدو إنهم ما يبون يزعلون النظام في سوريا ، ويرَحْلون الأزمة حتى تنتهي ولاية الرئيس(بشار الأسد) وبعدها يسوون تسوية . لكن من اليوم لين ذاك الوقت بيموت أكثر من 500 ألف سوري يطالبون بالكرامة والحرية .
- والله هاذي مشكلة !. يعني هالشعوب تعوّدت على الحكم الديكتاتوري ؟
- الظاهر جذيه .. فيه شباب عاطل عن العمل .. والمؤسسات واقفة .. والإنتاج منخفض .. وأموال المساعدات ما ندري وين تروح !؟ الأمور ملخبطة ياخوي.
- الله كريم يحفظ هالشعوب المسكينة .. ما قلت لي عبدالرحمن :
- خير..
- إنت متحسف إنك مِت ؟
ابتسم عبدالرحمن كعادته .. ولكان السؤال داعب شجوناً عزيزة عليه .. ردّ:
- بصراحة .. آنه أشوف إني مِت قبل وقتي .. وما زالت أمامي فرص أدافع فيها عن حقوق الناس، لكن لا راد للقدر، والله يهب الحياة والله يأخذها . الحمد لله على كل حال .
- يعني لو عطاك الله عمر زيادة خمس أو عشر سنوات اشبتسوي ؟
- بأواصل طريجي .. أدري بأعصّبْ وايد .. وبأتعذبْ وبأنهان ..لكن كل هاذي يهون دام آنه أدافع عن مبادئ .
- وهالمبادئ إهي اللي ودّتك في داهية .
- لا يا ناصر .. أدري إنك ودّك تتسلى .. لأني سمعتْ عن مواقفك .. ولو إنك عالجتها بالصمت .. وهو سلاح يفيد في بعض الظروف .
- لكن الكلام سلاح ما يفيد في كل الظروف ، خصوصاً معا أوضاعنه في العالم العربي .
- الكلام ما لنا بدّ منه .. لا تنسى إحنا المحامين نعيش من الكلام !.
ضحك الاثنان على (القفشة) التي دحرجَها عبدالرحمن .  سمع الاثنان نحنحة بوالخير.. استأذن ناصر من عبدالرحمن وتوجه نحو بوالخير كي يؤنس وحدته ..ولربما يُعضبه بحديث حاد .. قال ناصر:
- ها بوالخير.. اليوم تأخرت في النوم !
- ياخوي صادني أرق .. ما قدرت أنام .
- ليش ؟.. هالقد تفكر في الفلوس ؟
احتجَّ بوالخير على لهجة ناصر.. ويبدو أن اليوم لن يكون مريحاً له .. صَمتَ لبرهة ثم قال:
- يعني إنت ما عندك إلا تتطنّز على الناس !. ياخوي من جاب سالفة الفلوس الحين !؟
ابتسم ناصر ويبدو أن بوالخير أكلَ الطُعم .. قال ناصر :
- آنه أتكلم عن تاريخ .. وبعدين طول حياتي كنت صامتْ .. وأشوف العجايب وآنه ساكت .. الحين مو من حقي أتكلم وآنه ميت !؟
- تكلم يا خوي .. بس خلك عن النغزات والكلام الفاضي.
- المهم قول لي .. كم كنت تأخذ نسبة في الأرباح على السيارات ؟
غضب بوالخير ونرفز .. ليست بيديه حيلة .. فالمكان هذا يفرض عليه التعامل مع واقعه .. ولن يستطيع تغيّر هذا الواقع ، ويبدو أنه سيعاني كثيراً من انتقادات ناصر الساكت .. قال:
- وإنت شدخلك في هالموضوع ؟ وبعدين هاذي كان في الدنية ليش تحاسبني عليه؟
- لا يا بوالخير.. آنه ما أحاسبك .. بس من حقي أعرف إشقد ظلمت الناس ورفعت عليهم أسعار السيارات بلا مبرر .
- أوهوه .. وبعدين معاك .. إرقد فكنه.. تراك مزعج الميتين .. آنه ما أسمع حد غيرك يتكلم في المقبرة .
- لأنهم كلهم كانوا يتكلمون في الدنيه .. وآنه كنت ساكت .. فهمت يا الذكي.. وبعدين إهنيه مالك حق تتكبر عليّ .. لأنك مثلي.. لا جبت فلوسك معاك ولا عماراتك .. آنه وإنت مثل بعض .. يعني (Same.. Same) .
زاد غضب بوالخير وتمنى لو يَشجّ رأس ناصر بحجر . سكتَ لبرهة ..عاد ناصر للتحرش به :
- أشوفك سِكتْ !. أكيد ما عندك ردّ . ولازم تعترف بأنك ظلمت ناس وايد .. وخذت فلوسهم علشان تستانس فيها أنت وأهلك .. قلنا ربح مو جذيه !؟ يعني 10% أو 12% ماعليه .. بس 35% ويمكن أكثر ما يصير.. إيه بوالخير..إنت وراك حساب عسير.
لم ينبس بوالخير ببنتِ شفة .. وازدادَ غضباً.. لكنه لم يستطع فعلَ شيء. إنه يدرك بداخله أن كلام ناصر صحيح . وأنه كان يفرض نسبة عالية على أسعار السيارات وأسعار الكراج .. ما جعل الناس يتذمرون . لكنه في الدنيا لم يكن يسمع أي تذمر لأنه يدرك إقبال الناس المتزايد على شراء سياراته .
لازمَ ناصرَ مرضُهُ النفسي حتى في القبر ! ورأى أن الحديث فكرة صائبة لتعويض نفسه عما فاته .. ولعلاج ذاته من سنوات الصمت .. والمشاهد المِعوَجّة التي شاهدها في حياته ، خصوصاً معاملة والدته له ، رغم حبه واحترامه الشديد لها . كان يشعر بانتصار كبير وهو يتحدث عن الحق والخير والعدل ، لأنه لم يكن يقدر أن يتحدث عنها في حياته بناء على نصيحة صديقه الوفي . كان يتساءل ليلاً : هل ما زالت أمه تذكُره ؟ هل يخطر ببالها اسمه ؟ هل تتذكر ملامحه ؟ للأسف ، كانت الأجوبة كلها بالنفي من واقع الخبرة ، فلقد عقّدته الأم وجعلت منه مسخاً أو شبه إنسان يعيش على حافة الزمن ، ولا ينتظر إلا الموت .











                                -6-
(الموت حق .. هكذا تقول الأدبيات الدينية والاجتماعية) . هكذا أقعنتْ  أم عبدالله نفسها وهي التي لم تردّ على رسالة محمد  لشهرين عندما تحدثا عن الدنيا وتقلبات أيامها !. لكنه كان يتعمّد المرور على مكتبها أو ترَصُّدَها في الممر . ومع الأيام أحسّتْ بنوع من الصدق في حديثه ، وقبلتْ أن تجلس معه في المكتب ويتحدثان في موضوع زواجهما . ارتدتْ أجمل ملابسها وطوقت وجهها القمري بحجاب أبيض ولبست قميصاً أزرق كموج البحر.. ووضعت مسحات وردية على خديها مع أحمر شفاة خفيف . ما زالتْ تحافظ على التقاليد التي يجب أن تلتزم بها الأرملة ، رغم مرور أكثر من ثلاث سنوات على وفاة زوجها .  
وصلتْ المكتب قبل الموعد بربع ساعة .. رتبتْ الأزهار الطفلة .. وألقتْ نظرة على وجهها في المرآة الصغيرة .. وتحققتْ من تناسق جزيئيات جمالها .  دخل محمد باسماً مستبشراً وملهوفاً تسبقه ابتسامة عريضة .. وهو يفرك يديه .. ويهز رأسه طرباً. بادرته بابتسامة مماثلة .. ودعته للجلوس . يبدو أن محمد قضى وقتاً طويلاً عند الحلاق كي يقص له شعره ويعدّل من هندسة ( عارضه) الخفيف وصبغ الشعيرات البيضاء المتسللة فوق فوديه . كما يبدو أنه تعرّض لعملية تنظيف الوجه .. بادرها :
- صباح الخير
ردّتْ بابتسامة خجلى وحذرة :
- صباح النور .. تفضل.
- شكراً.. عساني ما ضايقتج بالرسالة ؟
في لمح البصر تذكّرتْ أم عبدالله صلافتها معه عند بداية العلاقة . وكيف أنها كانت قاسية عليه ، وهو الرجل الذي حاول الدخول من الباب دون أن يقفز من النافذة . وقررتْ أن تكون عادلة في الحوار معه .. ردّتْ :
- لا.. بس كانت صدمة .. تعرف الظروف .
- أعرف .. الموقف صعب . بس صدقيني آنه صادق معاج .. ونيتي طيبة .. وأنتي بعد لازم تعيشين معا إنسان يشاركج الحياة .
تمعَّنتْ في كلامه وهو يحاول قرقعة أصابعه العشرة في حالة من ارتباك .. ولربما عدم تركيز واضح . نظرتْ في عينيه .. ارتبك أكثر.. قالت :
- قول لي بصراحة .. ليش تبي تتزوجني ؟
هزّ محمد رأسه كمن تعرّض لوخز إبرة .. تلكأ..قال:
- لأني أولاً بحاجة لزوجة .. وثانياً لأنج حلوة !.
أعجبها الردّ ، لربما أرضى غرورَها ، حاولتْ أن تكون أكثر لؤماً وتضعه في الركن الضيق.. ردّتْ :
- يعني لو كنت مهب حلوة ما فكرت تتزوجني ؟
زاد ارتباكه .. حكَّ ذقنه بإصبعه .. قال :
- لا .. بس الظروف إحكمت الموقف.. لأنج تشتغلين معانه وعرفتْ ظروفج.
- بس إنت شاب أصغر مني .. وكل وحدة تتمناك .. لا ووسيم بعد .
شعرَ بحجم اللؤم والاستهزاء في حديثها رغم أنه حقاً وسيم .. حاول أن يتحايل على الموقف:
- الوسامة مهب كل شيء.. المهم السمعة والأخلاق .
أيضاً وجدتها فرصة جديدة للإيقاع به .. فمن يعلم عن أخلاقه وسمعته ؟. قالت بخبث:
- أكيد السمعة والأخلاق .. بس هاذيله آنه ما أدري عنهم .. وأكيد مو مكتوبين في ملفك بالشركة !.
قالتها بابتسامة ماكرة .. وهي لم تحدّد موقفها منه . لربما قالت : أريد أن أصل معه إلى النهاية ، وأعرف ماذا يدور في عقله !. إنني لستُ بذاك الثراء ، كما أن عمري يزيد على عمره بعشر سنوات . لماذا فكر بي أنا بالذات ؟
حاول محمد أن يخرجها من شرودها اللحظي .. قال:
- نعم .. نعم .. بس يمكن تسألين عني ؟
بدَتْ أكثر حزماً . أعادت التركيز على عينية :
- أسأل عنك ؟ لا آنه أبي أسألك إنت .. ليش طلقت زوجتك ؟
اهتزّ كيانه .. وتاه لسانه في فيهِ .. وحرّك رأسه دون وعي .. تصبّب عرقاً وتحكّك كثيراً . يبدو أنه لم يتوقع هذا السؤال . قال بعد تردّد:
- المشاكل تحدث بين الزوجين .. والله ما كتب .
هزّتْ رأسها غير مقتنعة ..وداعبتْ قلمها الأصفر بيدها .. قالتْ :
- هاذي كلام عام .. مثل ( اللوجو) .. نسمعه من كل اثنين تطلقوا .. وما فهمت منه شيء .
شعر محمد بأنها تستدرجه .. وعليه أن يكون حذراً في اختيار كلماته . حاول أن يستجمع قواه وتركيزه حتى لا يقع في فخ جديد . قال :
- أم عبدالله.. إشلَج بالماضي.. حاسبيني من أول يوم تعارفنا فيه .. كلنا لنا ماضي .. وبعدين إحنه كبار ونعرف كيف نتصرف في المواقف.
حاولتْ أن تكون أكثر لؤماً ولو عن طريق المزاح .. قالت :
- على طاري المواقف .. يقولون بيطورون المواقف وراء المؤسسة !.
شعرَ محمد بطعنة غير متوقعة .. تفصّد وجههُ عرقاً .. أحسّ بأن الكرسي يتهاوى تحته.. اصطنع ابتسامة .. قال :
- تأخروا الله يهداهم .. أحد يسوي بناية ضخمة وما يعمل حساب المواقف؟.
وجدتْ أم عبدالله فرصة للخروج من الموضوع الأول ، قالتْ :
- بعض الناس ما يهمهُم إلا الربح السريع .. لأنهم ما يفكرون في معاناة الموظفين والمراجعين . آنه أدفع كل شهر أكثر من مخالفتين لأني ما أحصل موقف . لا ويقولون عليهم رقابة .
لم يجد محمد بُداً من مجاراتها في الحديث على الأقل من باب المجاملة .. قال:
- مشكلتنا الواسطة .. مع العلم بأن المسؤولين ما يرضون الناس يتبهدلون بها الطريقة .. ساعات البعض يعطلون ضمايرهم .
- على طاري الضماير .. ما تحنّ حق زوجتك السابقة ؟
تفاجأ من جديد لهذا القفز غير المُتوقع فوق الكلمات .. وتعزّز لديه تأكيد في أنها تحاول أن تختبره .. ردَّ متردّداً :
- خلاص .. كل واحد راح في طريجه .. ما كان فيه نصيب . 
- على فكرة .. ما عندكم إعيال ؟
- لا .. الحمد لله .. وإلا جان صارت مشاكل .
- أكيد.. في الطلاق الضحايا هم العيال .
تعمّدتْ أن تكون هنالك فترة صمت كي تعطي إشارة لإنهاء الحديث . نظرت إلى وجهه وهي تزمُّ شفتيها تعبيراً عن الوصول إلى نهاية الحوار .  تلفّت محمد يُمنة ويُسرة .. نظر إلى السقف .. شاهد صورة زوجها ناصر على طرف المكتب .. أعاد النظر إلى وجهها .. حرّك شفتيه محاولاً بدء حوار جديد.. بادرته :
- عاد اليوم تآخر البريد عندي .. أكيد المدير الحين بيسأل عنه !.
كانت تلك الرصاصة القاتلة كي يرحل .. ردّ مسرعاً :
- آسف .. عطّلتج اليوم .. بس يمكن نواصل الكلام بعدين .
نهضتْ متثاقلة بعد أن وضعتْ كلتا يديها على الطاولة في حالة ملل .. نظرتْ إلى عينيه . . قالت:
- خلها للظروف .
أكدتْ الموقف بصمتٍ وإيماءةٍ من رأسها . قال :
- بس..
ردّتْ بحزم:
- أشوفك مستعجل.. الدنيا ما انخلقت في يوم ! مع السلامة .
نهض مكسوراً .. لوى عنقه كحصان مريض .. قال في انهزام :
- مع السلامة .
استدار نحو الباب وهي تلاحقه بنظراتها التي تثقب رأسه . زمّتْ شفتيها من جديد.. وهزّتْ رأسها بتأكيد يثبت عدم اليقين . حملتْ البريد وتراقصتْ بحياء فوق كعبيها العاليين نحو مكتب المدير .
استقبل محمد الشارعُ الطويل .. وبدا مُنهكاً بعد الامتحان الأول مع أم عبدالله .. قاد سيارته بشيء من الملل والارتباك .. لم يكن يدرى أين هدفه . استحضر أسئلة أم عبدالله كلها . وقف عند بعضها .. وبدأ يسأل نفسه بعض الأسئلة التي قذفته بها . البنات كثيرات وأنت وسيم .. لو لم أكن حلوة هل تقدّمتَ لي !؟ السمعة والأخلاق ليسا مكتوبين في ملفك.  شعرَ بأن هذا السؤال الأخير من أهم الأسئلة بعد سؤال سبب الطلاق ، والكذبة الكبرى التي فاتت عليه عندما أفاد بعدم وجود أبناء لديه من طليقته .. فهو في الواقع لديه ولد وبنت . انحشرت الأسئلة في عقله .. وتلبّدت غيوم  الحيرة بداخله . كان يسوق سيارته دون هدف . لقد أوقع نفسه في شرك كبير ومعقد.. ومن الصعوبة أن يخرج منه إلا بالانسحاب التام من حياة أم عبدالله.
أوصلته السيارة إلى مقهى الشيشة .. حيث يقضي ساعات العصر في هذا المكان. شباب في عمر الورود يمصّون (ليَ) الشيشة بحرفية ولهفة وملل .. وهم يؤذون صحتهم ولكنهم لا يشعرون . أقداح الشاي (الكرك) تدور بين الطاولات .. وهدير المكيّفات يتقاطع مع أصوات لاعبي الورقة ( الكوتشينه) . ينشط عامل الشيشة في المرور على المدخنين لتدعيم النار أو استبدال الرؤوس المحروقة التي عبثتْ بالرؤوس الطبيعية . شباب بعضه تقاعد مبكراً وبعضه ملّ العمل وينتظر فرصَ عمل جديدة. شباب مرتبط بالهاتف .. يتعامل مع الإنترنت وبقية عائلة التواصل الاجتماعي ويعيش عالماً افتراضياً بعيداً عن هموم المجتمع ومشاكله . أصوات طالبي الخدمة يرتفع في كل الأنحاء في حالة احتجاج .. ومدير المقهى خلف ماكينة الحساب .. يستلم الطلبات والنقود.. وصوت الراديو في الخلفية يصدح ببعض الأغاني القديمة . جلس محمد في ركن قصيّ من المقهى شارد الذهن حتى أنه لم يُسلّم على أحد . هجمت عليه الأسئلة من جديد.. هل فعلاً هو مُعجب بأم عبدالله ؟ أم يريد أن يتسلى بها ؟ وهل هي تصلح لتؤسس بيتاً وتنجب أولاداً وهي في هذا العمر؟ وهل سيتقبل المجتمع زواجه ؟ والأهم هل سيوافق والده – ذو النفوذ الكبير- على هكذا زواج؟. حكّ رأسه بإصبعه أكثر من مرة وأزاح غترته إلى الوراء في حالة استرخاء وهو يفحص وجوه الشباب من حوله . لم يجد أجوبة شافية سوى أنه يريد العبث بتلك السيدة الجميلة الممتلئة .. وهو يتظاهر بأنه مُعجب بها !. حاول أن يعصر ذهنه كي لا يكون ضعيفاً أمامها . وأن يتخذ المواقف القوية ، مع الأفكار التي تؤيد ما يخطط له دون تردُّد أو تلكؤ . . وقد يغريها بالمال أو السفر أو غيره .
عادتْ أم عبدالله إلى مكتبها تُشاغلها نفسُ الأسئلة التي أجاب عليها محمد .. ولاحظتْ لغة جسده غير المتوائمة مع كلماته . طلبتْ من الأرشيف ملف محمد. فتحت الملف فإذا هي تكتشف أنه لديه ولد وبنت أعمارهما ما بين 4-3 سنوات على التوالي . كانت هذه أوضح كذبة في حديثه . قررَتْ أن تبني عليها المزيد من الحبائل!. خامرها شكٌّ لذيذ ، لربما أخفى عنها وجود الأولاد حتى لا تتعثر العملية وتنفر منه . عادتْ وأجابتْ على الشك اللذيذ : (اللي أوله كذب ماذا يكون آخره؟. وما يُبنى على كذب سيظل كذلك للأبد) . استدارتْ نحو صورة ناصر على جانب المكتب. قارنتْ بين صدقه وكذب محمد . بين رقة قلبة وحسراته وسوء حظه في الدنيا وبين عدم تقدير الآخرين له . لمستْ الصورة بشوق أنثوي جامح ولكأنها تستجديه للحضور ومشاركتها لحظة التجلي الأنثوي . لم يتفاعل معها .. وظلَّ على ابتسامته الواقفة كساعة جدار ميتة . تراجعتْ وهي تنظر بعين واحدة نحو الصورة ووضعتْ يدها على صدرها مؤكدة الغصة التي تحتله والوحشة التي تجثم على حياتها . 
كان صراخ وضجيج أحفادها يوم الجمعة وأحاديثها القصيرة مع زوجات أبنائها تسليتها الوحيدة . تعافى ابنها خالد من كسوره ، وحصل على بعثة إلى الولايات المتحدة . زاد ذلك من وحشة المنزل .. حيث بقيتْ مع الشغالة تواسيها غربتها والأخرى تواسيها وحدتها . الليل يمرُّ بطيئاً وقاتلاً ! والوحدة ترهق أعصابها .. وعدم الشعور بوجود الذات يقلقها .. خصوصاً مع خربشات الزمن على وجهها وبقية جسدها . إنها فعلاً امرأة تذوي !. شجرة عاندها ماءُ الحياة . مخلوق لا شريك له .. ولا مؤنس لوحدته . احتواها السرير البارد .. بعد أن أخذتْ ( دوشاً) دافئاً وجففتْ شعرها .. ولبستْ قميص نوم مريحاً استعداداً للنوم . تناولتْ كتاباً كان يسكن بجانبها .. قرآتْ منه صفحة واحدة .. أغلقته وأعادته إلى مكانه . جالتْ ببصرها في سقف الغرفة ..تراءتْ لها مشاهدات اليوم . كانت تبتسم دون إرادة عندما يحضر لها مشهد محمد وهو مرتبك .. يحكُّ ذقنه بإصبعه.. وتتجول عيناه في أنحاء المكتب. تغادرها البسمة عندما تتيقن من كذبه والتواء أساليبه.  وضعتْ يدها على صدرها في حالة استسلام مُحاولة أن تغمض عينيها . ولكن من أين لهاتين العينين الجميلتين أن تعرفا طريق النوم ؟.


                                    -7-
النوم في القبور يختلف عن النوم في القصور. هكذا تقول الحِكم الخليجية . النوم الأول بدون أسماء أو ألقاب أو مقتنيات أو حتى كلاب بوليسية !. أما النوم الثاني فمعروف لدى ممارسيه . تأخر ناصر هذا المساء في غفوته .. عاودهُ حنين جارف لأم عبدالله ، ودّ لو يخرق القبر بكلتا يديه ويخرج نحو منزله الذي غاب عنه حوالي أربع سنوات الآن . لا يعلم إن كانت أم عبدالله على وفائها له ؟ هل تتذكره كما وعَدتْ ؟ أم أخذتها الدنيا وزينتها !. هل يتذكره أولادُه ويعرفه أحفادُه ؟ هل يتذكره زملاء العمل ومازلوا ينادونه (ناصر الساكت) ؟ هل نسيته أمه.. وما عادتْ تشمئز من وجهه وتطرد سيرته كلما حضَرتْ في أحاديث اخوته ؟ هل فعلاً ما زالتْ تلك الأم مستمرة في حقدها عليه وكراهيتها له رغم موته ؟ هل وجدتْ تلك الأم طريقاً للتوبة والتكفير عما بدَرَ منها تجاهه دون أي مبرر ؟ طوّحَ به الحنين إلى البحر الذي كان كثيراً ما ناجاهُ في حالات الانكفاء والتلوع العاطفي . هل تغيّرتْ الأحوال في بلاده ؟ ماذا عن الربيع العربي ؟ هل حصل شيء مماثل في دول أخرى من العالم العربي ؟ هل تحتاج دول الخليج إلى ربيع عربي طالما أن شعوبها تعيش في تناغم – في الأغلب – مع حكوماتها التي لم تقصّر على شعوبها مادياً ؟ كانت الشعوب فعلاً تُردّد : الله لا يغيّر علينا !. وفعلاً .. بعد كل ما حصل من نوائب ومصائب في دول الربيع العربي استحسنت الشعوب استمرار الحياة السياسية بما يتناسب ومرحلة الوعي التي تعيشها هذه الشعوب ؛ على الأقل هذا ما يدور في رؤوس أغلب الخليجيين.
هذه الليلة فكّرَ ناصر أن يجمع بوالخير والضابط عضيد والمحامي عبدالرحمن في سهرة عنده . بدأ يضرب عليهم جدران القبر من حوله . قال:
- يللا.. قوموا .. آنه عازمكم على جلسة حوار .. قوموا.
كان عبدالرحمن أول المتفاعلين مع الدعوة . قال:
- حاضرين يا ناصر .. إنت كريم وإحنه نستحق .
لم يسمع ناصر ردود الجارَين الآخرين !. قام من جديد بضرب جدار القبر .. نادى:
- الجار .. وينك ؟ بوالخير.. ما ترد !؟
تنحنح بوالخير وقال متردداً :
- شتبي ؟ خلنه نواصل نوم يا ولد الحلال.
- قم بسك نوم .. يللا شاركنا عندنا ضيف جديد اليوم .
- منهو بعد ؟؟
- عبدالرحمن المحامي .. تعرفه ؟
- إيه والنعم .. خوش ريال .. بس يقولون عنه سياسي.. لا تورطنه معاه يا خوي.
- حقيقة إنك ما تفهم .. كم مرة أقول لك .. محد منهم إهنيه .. ما يقدرون يجون .. واللي يجي منهم ما يرجع .
- آنه ما أحب أتورط ياخوي .. خلوني في حالي .
- لا وأزيدك من الشعر بيت .. معانه ضابط عود من الأمن .
ارتعدتْ فراض بوالخير.. وتأتأ في الحديث :
- ضا..ضا.. ضابط .. ومن وين يانه ذي ؟
- الضابط مهب بشر؟ 
- ما فيني شدة أشارككم .. خلوني أنام تراني تعبتْ في الدنية وايد.
- والله ما تنام .. ولازم تشاركنا الحديث .. وبعدين الضابط عنده بعض الأسئلة لك.
ارتجف بوالخير من جديد .. وتلفَت حوله .. ولمس ذقنه في ارتباك :
- أسئلة لي ! شيبون بعد .. كنا نقوم بواجبنا على أكمل وجه .. لاحقينا لين القبر.
- ها بوالخير.. أشوفك دخلت في السياسية ؟
- لا..لا .. بس زلق إلساني .
- يبه إهنيه خلقه يزلق على كيفه ويطيح بعد .. محد بيعرف شللي يصير.
التفت ناصر نحو الضابط عضيد وقال بحدة :
- شفييك متجاهلني اليوم يا عضيد ؟ بالع منوّم !.
لم يردّ الضابط عليه .. ضرب ناصر جدار القبر من جديد.. رفع صوته :
- عضيد .. ليش ما ترد .. قطعوا إلسانك  يا الحبيب ؟
تنحنح الضابط .. قال بتثاقل :
- وشتبي يا طويل اللسان ؟
رأى ناصر في العبارة فرصة للنيل من الضابط ..قال :
- الله آنه طويل اللسان ؟ آخ منكم .. نسيت إشكنت تسوي معا الناس في التحقيقات ؟ على فكره .. جارنا عبدالرحمن المحامي يبي يسلم عليك.. تعرفه ؟؟
قال عبدالرحمن :
- مساك الله بالخير يا عضيد .. وحشتنا !.
ردّ الضابط بملل:
- مساك الله بالرضا.. شخبارك ؟
- والله يوم كنا في الدنية أخبارنه كلها عندكم .. حتى روحة الحَمّام تدرون إبها !.
امتعض الضابط وقال في نفسه : ( هاذي البداية ؟). ردّ :
- الوضع مختلف اليوم .. اللي راح ..راح .
ردّ عبدالرحمن :
- أفا.. شلون إيروح ؟ وكرامة الناس اللي أهنتوهم ؟ وأعصابهم ؟ وصحتهم؟ نسيت إيش كنت تسوي في المتهمين !؟
ردّ الضابط :
- يا أخ عبدالرحمن .. إحنا كنا نأدي واجبنا .. وذيك مرحلة انقضت.. خلونا نفكر في اللي جاي !.
تشجّع ناصر:
- اسمح لي سعادة الضابط .. اللي جاي غيرك يفكر فيه .. وبيتخذ القرار العادل.. اللي ما كان موجود في الدنية .
ردّ الضابط بحنق:
- ناصر .. إنت تحب إثارة المشاكل والاتهامات الجزافية .. إحنه بعد كان عندنا قضاء عادل محد قدر يشكك فيه .
- آنه معاك .. قضائنه أفضل من كثير من البلدان .. بس المُشتبه فيه اللي ما عليه تهمة ليش تتعاملون معاه مثل ما تتعاملون معا المجرمين والحشاشين والمهربين ؟ هاذي سؤالي واضح .
تدخّل عبدالرحمن :
- القانون الدولي ينصّ على عدم إكراه الفرد على تقديم معلومات عبر التعذيب.. وأن المتهم بريء حتى تثبت إدانته عبر محاكمة علنية تؤمن له الدفاع عن نفسه .
ردّ الضابط :
- حنا نتعامل حسب القانون .
أجاب عبدالرحمن غاضباً :
- كلامك غير دقيق حضرة الضابط .. توجد قضايا توقيف بدون أسباب .. وبدون طرق قانونية ولفترات طويلة !. وهذا يخالف القانون الدولي. اسمع نص المادة 2-2 من الجزء الثاني من (العهد الدولي الخاص بالحقوق المدنية والسياسية ) : " تتعهد كل دولة طرف في هذا العهد ، إذا كانت تدابيرها التشريعية أو غير التشريعية القائمة لا تكفل فعلاً إعمال الحقوق المعترف بها في هذا العهد ، بأن تتخذ طبقاً لإجراءاتها الدستورية ولإحكام هذا العهد، ما يكون ضرورياً لهذا الإعمال من تدابير تشريعية أو غير تشريعية ". تعرف يا حضرة الضابط معنى هالكلام ؟.
قال الضابط:
- الأمور التشريعية عند جهات ثانية .. إحنه عندنا وسائلنا التنفيذية .
تدخّل ناصر:
- وسائلكم التنفيذية تتعارض معا نصوص الدستور . لأن بعض التشريعات قديمة وما تم تعديلها بعد الدستور !. عيل تتعاملون معا المُشتبه إبهم بنفس تعاملكم معا المُدانين ؟. وتخلونهم يعيشون نفس ظروف المجرمين المُدانين.
قال بوالخير:
- يا جماعة .. تراكم أذيتوا الميتين اللي تركوا الدنية وعذابها حتى يرتاحون .. ما شبعتوا من الحجي.
ردّ ناصر بحنق :
- بوالخير.. تراك جالس تخرّب حوارنا .. إحنه كنا محرومين من هالحوار في الدنية .. تستنكره علينا إهني .. إسمع بس حتى تتعلم شيء غير الفلوس .
تحمسّ عبدالرحمن :
- نعم .. الحوار إهو الوسيلة الوحيدة حتى نعرف بعضنا ونحمي مجتمعاتنا .. بالحوار فقط نحفظ الأمن والقانون والكرامة . وإذا التشريع والأمن ما حفظ لنا الكرامة فلا خير فيه . وبعدين يا سعادة الضابط إنتو تحضرون مؤتمرات دولية عن حقوق الإنسان .. وتجيكم تقارير عالمية عن البلد ، ليش ما تقترحون على الجهات التشريعية إنها تعدّل أو تلغي القوانين اللي تتعارض معا نصوص الدستور والمواثيق الدولية ؟ وتلغون التعذيب في الاستجوابات وتعاملون الأبرياء معاملة خاصة ؟. ليش ؟
قال الضابط :
- قلت لك .. هاذي مهب من اختصاصنا . إحنا ننفذ الأوامر بس .
- طيب .. ولين جات هالأوامر ضد ولدك أو ولد عمك بتنفذها ؟ شهالكلام يا عضيد !.
- حنا ما عندنا تفرقة في تنفيذ الواجب .. في أشية إنتو جاهلينها .
تدّخل ناصر:
- نوّرنا طال عمرك.. بعد إنتو عملكم كله أسرار في أسرار.. وما نشوفكم إلاّ في استعراض العيد الوطني .. مرة في السنة !.
تكهرَب الجو .. صمتَ الضابط .. كان عبدالرحمن وناصر يحاولان الضغط عليه وإحراجه ، بينما بدا بوالخير سلبياً لأنه مازال يعتقد أنه في الدنيا . وأن التعارض مع رجال الأمن سوف يُفقده مصالحه ! إنها عقدة المصلحة . 
قال عبدالرحمن :
- وينك سِكَتْ ياعضيد ؟ شدعوة تعبت من الكلام ؟ في الدنية اللي كلها تعب وشقا ما تتعب .. الحين تعبت من  حوار من ربع ساعة ؟ وإلا يمكن جاتك إشارة حتى تسكت !.
غضب الضابط وودّ لو يلكم وجه عبدالرحمن بقبضة يده الضخمة .. ردّ:
- لا تتمسخر على الرجاجيل يا عبدالرحمن ..عيب .. وبعدين لازم فيه احترام حق الميت .. ما عَلّموك أهلك هالشيء ؟
انفعل عبدالرحمن .. ردّ:
- والله أهلي علموني الاحترام ومارسته في الدنيه . مشكلتك إنك ما مارسته في الدنية .. وجاي الحين تعلمنا دروس في احترام الرجاجيل !. تذكر يوم إنك تصفع الشباب بيدك اللي جنها مطرقة على وجوههم ؟ تذكر يوم إنك تأمر بجلد المتهمين بسياط مبللة ماي وهم مفصخين ؟ تذكر يوم إنك تحتجز الفرد وتخليه واقف على رجله طول الليل حافي .. والأرض باردة ، حتى ينهار ثاني يوم في النيابة !. شأقول وشأخلي .. آنه وظيفتي علمتني أشيه وايد .. بس خلك عن الخريط ! وافهم عدالة القبر .
أحسّ الضابط بطنعات متعددة وهو يفتقد الحيلة والقوة للرد على هذا الحوار المزعج .. وتصوّر كيف سيقضي طول المدة حتى يوم البعث مع هؤلاء الجيران المزعجين. ناصر لا يملّ الحوار .. ولكأنه ينتقم من صمت الدنيا وعقدة الأم .. قال :
- أشوفكم تعبتوا من الحوار ؟ عضيد .. ليش سكت ؟ بوالخير ليكون رقدت ؟ عبدالرحمن خلك معاي يا خوي !.
أجاب عبدالرحمن بحماس :
- آنه معاك اخوي ناصر .. معاك على طول . بس يبدو إن الأخ عضيد خلص كلامه .
- لا ما عليك منه .. عنده شحنات كبيرة من الكلام جايبهم من الدنية .. يا ما سجّل  كلام في الملفات والديسكات.
- كلها بتشهد عليه يوم القيامة .
شعر الضابط بسيل الإهانات المتعاقبة عليه .. ولكأنها مؤامرة ضده .. قال:
- يا جماعة ذكروا الله .. وتعوذوا من الشيطان .. وخلونا ننام بهدوء .. تراكم أزعجتوا الجيران .. وهاذي ضد حقوق الإنسان .
التقط عبدالرحمن خيط الحديث :
- الله وأكبر.. إسمعوا من يدافع عن حقوق الإنسان ؟ يبه حقوق الإنسان في الدنيه .. ولو فيك خير جان دافعت عنها إهناك .. إهني فيه حقوق الله.
انفعل الضابط من جديد:
- إنتو ناس حاقدين .. ما تشوفون إلا الجزء الفاضي من الكأس .. في الدنية تنتقدون .. وفي القبر تنتقدون .. وأكيد في الآخرة بتنتقدون !.
قال ناصر :
- والله .. إذا كان النقد للصالح العام فهو عمل صالح والله أمرنا به !. وأعتقد الدفاع عن المبادئ الأساسية لكرامة الإنسان والعدالة الاجتماعية وترشيد إنفاق الثروة من الأمور اللي تصلح حال المجتمع وتشفيه من أمراضه. إحنه ننتقد حتى تتحقق كرامة للإنسان .. ويحمي نفسه من التعرض للعَسف والمعاملة الحاطة بالكرامة الإنسانية . وبعدين إشقد الدولة نظمت مؤتمرات في هالمواضيع ونقلتها وسائل الإعلام ؟. أعتقد إن نقدنا ما كان يخرج على القانون .. إنما هو للصالح العام و للبلد . 
تنحنح بوالخير:
- يا جماعة بسكم هواش.. خلونا ننام صار مغرب !.
قال ناصر ساخراً:
- اللي يسمعك يقول بكره من الساعة ست بتروح المكتب !. المغرب يقول ؟ إنت الحين تعرف المغرب من الصبح ؟ الظاهر وحشة القبر إلعبت بك .
تحمّس عبدالرحمن من جديد:
- خله عنك هالشيبه ..وخلونا نخلص موضوعنا .
 
قال ناصر:
- آنه أقول جذيه .. ترى الجلسة طويلة إهني . خلونا نتسلى ، وإلا إشرايك يا عضيد ؟
ردّ الضابط متأففاً :
- ذكروا الله .. وبسكم من الحجي.. أعذروني آنه بأنام .
جاوبه عبدالرحمن :
- أفا .. تهرب من المواجهة ! على الاقل محد بيدري فيها .. ولا تخاف ما بتوصل حق الجماعة .. حاول تتأقلم معا حياة القبر.. إنته مثقف لا تصير مثل بوالخير.
أضاف ناصر:
- آنه أعتقد كلما اعترفت بأخطائك في الدنية وقسوتك على الناس بتخفف من ذنوبك . ويمكن الله يغفر لك .
ردّ الضابط بغضب شديد:
- عاد لا تسوون روحكم قضاة عليّ . يللا إلزموا حدودكم . آنه تحت رحمة الله. وهو أعلم ، ويللا فكوني خلوني أنام .
قال ناصر :
- ونعم بعدالة الله .. إهو الوحيد اللي يعرف كل ما في الصدور .. وهو الوحيد اللي عنده البشر سواسية ، ومحد أحسن من حد ! لا الغني ولا الفقير.. لا الوزير ولا الخفير.. وهو الوحيد اللي ما يعترف بالألقاب والأصول والطبقات اللي كانت من أمراض الدنية .
تابع عبدالرحمن :
- كلامك عدل يا ناصر ..ونعم بالله .. كلنا تحت رحمته . وهو  ما بيكافئنه على أسمائنا أو ثرواتنا أو مناصبنا .. بيكافئنه على أعمالنه . وهذه هي العدالة والحقيقة اللي افتقدناها في الدنية .
حلّ صمتٌ طويل ..ويبدو أن الجيران قد تعبوا من الحوار الطويل .






                                   -8-
الطويل هو مشوار الموت . لكن بدايته تكون في لحظة ؛ لحظة واحدة هي التي تفصل ما بين الحياة والموت . وهذا الإنسان المشبوك إلى الأسلاك منذ عامين ، مازال يصارع السكرات والتوقعات ويرى شبح الموت يحوم فوق رأسه ، لكن الإرادة السماوية ما زالت لم تحكم في الأمر . عامان وهو يراجع الأطباء ويتلقى المقترحات والتوصيات حتى أُدخل مرحلة العلاج الكيماوي . إنه السرطان !. هذا الذئب المتوحش الذي لا يعرف الرحمة ولا يعترف بثقافة الدموع أو التوسلات أو الأحجبة. نحل جسمه إلى النصف ، وبدا مثل هيكل عظمي بعد عمليتين جراحيتين في بطنه . شطروه إلى نصفين . كان السرطان قد تمكن من عدة أعضاء في جسده. وكان الكيماوي يلعب في الوقت الضائع ؛ بينما الحكام قد أخطأوا في احتساب التوقيت . بعد العملية الثالثة في نفس المكان فوق البطن ماتت الأعضاء الرئيسية في الجهاز الهظمي ، واقترح الأطباء عودته إلى وطنه كي يموت بين أهله . وكم من الأوطان كانت غربة موحشة لمواطنيها !. عاد جابر إلى الوطن محملاً بالخيبات وفشل العلم في إنقاذه . لم يعد أمامه سوى شهرين وينضم إلى جماعة ناصر في المقبرة. 
حاول المسكين في الأيام الأخيرة اللجوء إلى الإنترنت علّ وعسى أن يكون هنالك مَصلٌ جديد ينقذه أو شَركٌ جديد يُمكن أن يحاصر به المرض اللعين . انتشر السرطان في كل أنحاء الجسد ، جحظت العينان وبدأ الجسد يستسلم للقضاء. تحوّل الوجه إلى جمجمة حادة الملامح . ماتت الابتسامة التي ظلت خمسين عاماً وهي تجلجل في السهرات والرحلات والليالي الأسرية الجميلة . ماتتْ النكات والتعليقات الساخرة فوق اللسان ، لأن المرض اللعين دوماً ضد الفرح وضد الابتسامة وضد الإنسان على طول الخط . بعد عامين في قبو ذاك المستشفى الموحش في أطراف لندن ، حيث لا أشعة شمس ، ولا صور عصافير ولا دندنة عود ، وبعد عامين مع الإبر وضراوة الكيماوي وضجيج عمال النظافة لم يتحقق له النصر ، بل عاد منهزماً في معركة الحياة . قال الحق كلمته ولفظ جابر آخر نفس من رئتيه ليلاً وترك ألماً بحجم الكون في نفس أهله . يالحسرة الأبناء اليتامى ، وياللوعة مقابلة الموت خصوصاً من شخص عشق الحياة وطاف الدنيا بالعرض . وكم هو مؤلم إن كان الأخ صديقاً . بكى الأخ الأكبر بكاءً مريراً كالنساء أزعج قاطني المستشفى .. بكت البنت والولد والبنت الصغرى ، بكت زوجة الأمس ، وانتحب الجميع . ما كانوا يتوقعون أن يكون الموت بهذه السرعة . إنهم لم يشبعوا من جابر ومن حبوره ودعاباته ونكاته وروحه المرحة . من سوف يرتب رحلات العائلة ؟ ومن سيردُّ على أسئلة الأخ الأكبر حول أسماء الأفلام الأجنبية وممثليها الذين يحفظهم عن ظهر قلب ؟ وصل اليُتم إلى أبنائه .. وعاونوا لحظات الانفصال الحاسمة بين الحياة والموت . كان ليلاً عصيباً ومصيبة كبيرة أن تفقد إنساناً يبعث الحياة في موت السكون ، ويحيل الأمكنة الصامتة إلى بشر يتحادثون ويتهادون الهدايا والأغاني. سقطت زهرة عبقة من شجرة العائلة ويبس غصنٌ كان ينتج الزهور وانكسرت لحظات كانوا يعتقدون أنها ستظل شامخة في وجه الزمن الرمادي . كانوا يغسلون الجثة المتصلبة ، كان الفكان يعبّران عن  ألم كبير عاناه الميت في اللحظات الأخيرة ولم يلتقيا أثناء غسل الجثة . قام الأخ الأكبر بالضغط على الفكين كي يستويا معا . كان الجفنان مُرتخيَين بحيث يمكنك مشاهدة العينين اللتين تحولتا إلى اللون البني الغامق . حاول الأخ الأكبر إرخاء العينين الذابلتين دون جدوى ! ولكأن الميت يريد أن يقول : مازلت أريد أن أرى الحياة.. أنا أحب الحياة يا أخي . في الطرف الآخر من المغسل كان الأخ الأصغر ينتحب .. عيناه كانتا تقطران دماً.. ودموعه تبلل ثيابه .. لم يكن يصدق أن من يغسله أخواه هو جابر. هذا هو جابر فعلاً ولقد رحل قبل الأوان وترك لهم الغصة والوحشة والأمل المفقود . كان جابر قد أتم بناء البيت الجديد ، لكن المرض المشؤوم لم يمهله حتى يدخله مع فرحة عائلته . إنه جابر الأغنية التي غادرت الحنجرة قبل اكتمال الحفل ! إنه المسرحية التي مات المخرج قبل اكتمالها .  تحركت عربة نقل الموتى نحو المثوى الأخير وتحرك وراءها ركب المشيعين من أهله وأصدقائه . أُنزل جابر في آخر مكان له في الدنيا .. أهالوا عليه التراب الخشن وعادوا مع الخيبة نحو الدنيا وضجيجها وصراعاتها .
فرح السرطانُ فرحاً عظيماً بانتصاره على العلم والعلماء.. وقال كلمته بحق عصفور مازال أمامه وقت كبير للتغريد وإسعاد الآخرين بالأغاني الشجية. وها هو جابر على جنبه الأيمن يقابل القبلة وقد ترك كل شيء خلفه وحاول غسل كل ذنوبه بذهابه قبل شهرين إلى العُمرة ، كما أمر بالإنفاق على المساكين والفقراء وهو يعاني سكرات الموت .
هدأتْ محركات الجرافات الضخمة .. واحتوى القبر جابر للأبد . عادتْ الجموع إلى منزل العزاء تحيط بها خيبة كبرى ، بينما ارتاح جابر من عذابات الكيماوي  وغرس الإبر اليومية في جسده النحيل ، ومن عمليات شق البطن التي لم تقدِّم شيئاً في مباراة فوز السرطان على هذا الجسد .
شعر ناصر بقدوم نزيل جديد !. لم يكبح جماح نفسه من الحديث معه . لكنه تريث قليلاً فالميت عاني قبل قليل سكرات الموت . وقد يكون بحاجة إلى راحة . ضرب ناصر ناحية بوالخير. أجابه على الفور:
- خير.. أكوه جابوا لك ميت جديد .. روح كلمه .. ليش تطق عليّ ؟.
- بغيت أسئلك بوالخير.. إنته ليش خايف من الضابط عضيد ؟
تأفف بوالخير وردّ :
- تراك إنته أزعجتني معا هالضابط .. خلني في حالي .. آنه ما أحب أتواجه معا الناس .. خصوصاً رجال الأمن .
حاول ناصر أن يستحثه للحديث أكثر:
- أكيد لك معاهم قصص ؟
- لا..لا..لا قصص ولا شيء .
أكد ناصر الموقف :
- أكيد.. تذكر القصة .. يوم داهموا مزرعتك ؟
- ها ؟؟
دخل بوالخير في حالة ذهول مريعة .. فالقصة تم احتواؤها بعد أن تدّخل البعض.. وتمت لملمة الموضوع . ردّ مذعوراً :
- أي قصة ؟ يا أخي إنت من وين تجيب هالقصص ؟.
- أفا عليك بوالخير.. القصة يوم داهموكم ولقوا عندكم بنات وخمر ! نسيت؟. تبي أقول لك عام كم ؟
تردّد بوالخير وضاعتْ منه الكلمات .. استجمع قواه .. قال :
- هاذي إشاعات ما لها أساس من الصحة .. ناس حاقدين عليّ وعلى نجاحي في التجارة طلعوا عليّ هالإشاعة .
- وليش طلعوا عليك هالإشاعة ؟
ردّ بحزم ودون تردّد:
- لأني رفضت أشاركهم في الشركة !. فهمت الحين يالغبي ؟
ضحك ناصر من أعماقه .. قال:
- أنه غبي .. ما قصرت يا بوالخير.. يجي منك أكثر .. زين ليش ما شاركتهم وفكيت روحك ؟
- ياخوي هاذي حلالي.. قضيت خمسين سنه وآنه أجمعه .. إشلون أشاركهم فيه وأعطيهم لقمة جاهزة ؟.
- المهم . صج عاد كانوا معاكم بنات وإلاّ لا ؟
حاول بوالخير التملص والتبرير .. قال : 
- يا ناصر .. تدري آنه يجوني مندوبين من الشركات العالمية ، ولازم أعزمهم وأقوم بالواجب .. والبنات موظفات العلاقات العامة يخدمون الضيوف .
ضحك ناصر من جديد من أعماق أعماقه . وعلّق هازئاً :
- علاقات عامة !. حلوة ذي .  يعني البنات شيسوون في المزرعة نصايف الليل ؟
أُسقط في يد بوالخير.. ولم يجد رداً .. صمتَ لبرهة ثم قال:
- لا.. بس يباشرون الضيوف ويقدمون لهم الأكل .
ردّ ناصر بحسم :
- بس الأكل ؟. ما قلت لي عن اللي قبل الأكل ؟.
- يا ناصر .. استر على ما واجهت .. الحين إحنه في وضع ما يسمح لنه الكلام عن هالمواضيع . إحترم القبر .
- الله آنه أحترم القبر ؟. وأنت ما احترمت شيبتك في الدنية .. كنت تصب الخمر حق البنات ، لا وتربط غترتك على خصورهم وهم يرقصون ، نسيت؟
زاد حرجُ بوالخير وتاهتْ منه الكلمات وتوقف عن الحديث بعد أن ضرب جدار القبر بقبضته . شعر ناصر بحرج الرجل .. وقرر إعطاءهُ فترة استراحة .. التفت للنزيل الجديد الذي سكن خلف قبر عبدالرحمن  وبادره :
- حياك الله في الفريج يا للخو !
التفت جابر محاولاً معرفة مصدر الصوت ، خصوصاً وأنه ما زال تحت صدمة الموت . أهملَ الصوت . لكن الصوت عاد من جديد :
- يا الحبيب .. خلك معاي .. آنه ناصر الساكت . من تكون إنت ؟
تأكد جابر من وضوح الصوت .. قال :
- آنه جابر الوردة .
- حياك الله أخ جابر.. توك واصل ؟
- نعم .. الرحلة كانت شاقة .
- خير .. مرض وإلا حادث ؟
- لا ياخوي ..مرض لعين .. لعوزني .
- أكيد سرطان !.
- وفيه غيره في هالمنطقة .. يا خوي شققوني وعذبوني .. لكنه هزمني.
- حياك الله .. ودي يا أخ جابر أتعرف على أفكارك وهواياتك .. شكنت تسوي في الدنية ؟.
- والله آنه كنت إنسان بسيط .. مؤمن بالفرح وبسعادة الآخرين.
- خوش كلام .. 
- درست العلاقات العامة ونجحت في شغلي وكنت سيده في العمل .. ما أحب اللف والدوران .
- إيه. . اللي يكون سيده يكثرون أعداءه!.
- عليك نور.. وفعلاً هاذي اللي حصل لي .. على الرغم من إني كنت توافقي.. وأصلّح الأمور كد ما أقدر.. لكن في النهاية ينتصر القوي مب الطيب .
- طبعاً.. الحق بدون قوة باطل !.
حاول جابر التقاط أنفاسه لأنه للتو قد أُودع القبر .. بادرهُ ناصر:
- أخ جابر.. وراك سكت !؟ ترى لا تخاف ما عاد فيه سرطان .. ولا إبر ولا كيماوي.. خذ راحتك .
ابتسم جابر بأسى وقال:
- يكفي اللي جانه طال عمرك .
- زين وطلّعوك من العمل ؟
- طلعوني بمؤامرة .. لأنَّ طبيعة عملنا مختلفة شوي عن الحكومة . المدير يتعين من قبل مجلس الإدارة .. والمدير يختار الموظفين حسب مزاجه ويفنش اللي هم مب على مزاجه .
- وأنت أخ جابر .. ما كنت على مزاجه ؟
- آنه يا خوي إنسان حقاني ومستقيم .. وما أحب النفاق والكلام الفاضي حق المدراء .. والمدير كان يبي يعين محلي موظف من بلاده !. وقرار المدير ما يعترض عليه مجلس الإدارة لأنه ضمن النظام الأساسي . 
- يللا الله فكك منهم .. أهمه اللي إخسروك . المهم ترى إحنه نحب السوالف .. لا تتملل منا !. وجدامك وقت طويل لين يوم الحساب .
- ولا يهمك .. آنه بعد أحب السوالف .. ووحشة هالقبر ما تِقصَر إلا بالسوالف .. بس يا ريت فيه جكارة ( سيجارة ) !.
- ها..ها .. أي جكاره أخ جابر.. تركناها حق أهل الدنية يحرقون إبها صدروهم.
- على قولتك .. ما منها إلا دمار الصحة .. على فكرة عندكم إهنيه مواعيد حق النوم ؟
- أي مواعيد أخ جابر.. الوقت معدوم .. وما نعرف الصبح من الليل .. بس ودي أعرفك على جيرانه اللي يمكن نتكلم معاهم .
- خوش .. من هم ؟
- على يساري عبدالرحمن المحامي .. وعلى يميني التاجر بوالخير.. 
- إيه راعي المعرض ؟
- بالضبط .. وعند ريولي الضابط عضيد !
- بل ضابط .. رحنا ملح .
- لا ولا يهمك.. صرنا خمسة .. ويمكن نأسس جمعية حماية الموتى ..ها..ها .
ضحك الاثنان من الأعماق .. وأحسّ جابر بأن رئتيه امتلأتا بالهواء وتحركت ضلوعه .. علّق:
- جمعية حماية الموتى من الموت . ها..ها.
غاص الاثنان في ضحك عميق حتى بدأت تباشير الصباح .










                                      -9-
الصباح في هذه المدينة يلفهُ الصمت ؛ ولكأنها مكتوبٌ عليها الصمت . البشر قانعون بما كتبه الله .. ودوماً يرددون : " الله لا يغيّر علينا " . ولهم الحق في ذلك . فالدولة توفر لهم كل احتياجاتهم وتيسِّر أمور حياتهم وتحميهم وتنشئ لهم المدارس والجامعات والمستشفيات . إنهم أكثر حظاً من شعوب أخرى بائسة لا تعرف شكل استدارة الرغيف . إنها فعلاً مدينة يحلم بها البشر ويأتون إليها من كل فج عميق ولا يخرجون منها . وآخرون يحلمون بالحصول على تأشيرة لهذه المدينة الجميلة التي  من يسكنها يستمتع بمبانيها النظيفة وشوارعها الفسيحة وخدماتها المجانية التي لا يحصلون عليها في بلدانهم . كما يجدون الوظائف المناسبة والرواتب العالية ، ويقضون أوقات إجازاتهم على الشواطئ المريحة ويمارسون حياتهم دون رقابة أو مضايقة . إنها مدينة في بلد تتجاوز مساحته  800  ألف كيلومتر مربع .
إنه يوم العزاء الأول في منزل جابر. كآبة حزن عميق تظلل المنزل .. وصوت القرآن الكريم ينطلق في خشوع يزيد من هيبة الموقف . والأهل يستقبلون المُعزيات في الطرف الآخر من المنزل بينما يأتي الرجال إلى المجلس الرئيسي . جاء معزون من كل مكان في البلاد ، و من الدول المجاورة .  كان جابر يحتفظ بعلاقات طيبة مع كثيرين من خارج إطار العائلة . وكان له أصدقاء من خارج نطاق العمل . المعزون يتألمون لدقائق ثم يذهبون إلى حياتهم ، لكن الغصة والألم يبقيان في نفوس أهل الميت .  ابنتا المرحوم وابنه وزوجته كانوا من أكثر الموجوعين بالحدث الجلل . بالطبع بقية العائلة أفراد كانوا مكلومين .. وقد أخفوا الموضوع عن والدة جابر التي تجاوزت الثمانين خوفاً على صحتها . كيف نتصور حياة ثلاثة أبناء دون والدهم ؟ الوالد له وجود مختلف وطعم مختلف على مائدة الحياة .  بكى الأبناء بكاءً مُراً . إنه أول حادث من نوعه يتعّرضون له ، ولم يزد عمرُ أكبرهم على الخامسة والعشرين. حياة اليُتم مؤلمة وقاسية ولا يشعر بها إلاّ من يعانيها . كما أن عائلة من دون أب كسفينة من غير ربان ، تتقاذفها الأنواء والأمواج بلا رحمة ، مهما كان حجم دعم الأهل والأصدقاء . كان يجب على الأبناء ترتيب بيتهم بعد رحيل الأب ؛ والاعتماد على أنفسهم في مواجهة تضاعيف الحياة . في ذات الوقت كان عليهم النظر إلى المستقبل وإن كان الحاضر مؤلماً ، حيث اختطفتْ يدُ المنون ربانَهم وسندَهم . بكوا كثيراً .. انتحبوا كثيراً ، لكن في الخارج كانت الحياة بانتظارهم بكل نعمائها وبكل منغصاتها .
رنّ جرس الهاتف الأرضي في مكتب أم عبدالله .. رفعت السماعة :
- آلو .. مرحبا !
كان محمد على الطرف الآخر..قال:
- مرحبا أم عبدالله.. آنه محمد . 
زمّتْ شفتيها ..وأرسلتْ تلويحة بيديها في الهواء تعبيراً عن عدم الاهتمام .. قالت:
- مرحباً أخ محمد .. شلونك ؟
- آنه بخير.. و..
ردّتْ بحزم :
- و.. شنهو ؟؟
تنردّد وتلعثم :
- آنه قصدي ودي نواصل حديثنا الأولي !.
ردّتْ بخبث مُتعمد :
- أي حديث تقصد ؟
- أقصد الحديث ما أول أمس .. يوم تكلمنا عن الزواج ! ها..
- إيه الزواج ؟
قالتها ممزوجة بسخرية مفرطة .
 قال محمد متردّداً :
- نعم.. نعم أم عبدالله 
كان متودّداً ومحاولاً التأكيد على القصد . قالت :
- زين .. وش تقترح ؟
- آنه أقول نروح مطعم زين .. أعزمج على عشه مثلاً ونواصل الكلام!
تحَسسّتْ أم عبدالله من العرض .. لكنها لم تُرد أن ترفضه من البداية .. حاولتْ أن تتسلى معه :
- تفتكر زين يشوفوني معاك في مطعم !؟ شبيقولون الناس عني ؟ ولا تنسى إن المرحوم شخص معروف !.
ارتبك محمد .. وحاول جمعَ الكلمات .. ردّ:
- زين..زين .. ودّج نطلع في السيارة وندور ..ونتكلم في الموضوع ؟
ردّتْ باستهزاء :
- يعني آنه مرة عمري أربعين سنه تبيني أطلع معاك في الشوارع ندور ؟ افترض شافني واحد من إعيالي ؟ إنت إشلون تفكر ؟ 
- أوه ..صح .. عندج حق .. زين نروح شقتي !.
حانت الفرصة للإيقاع به . ردّتْ بسرعة :
- أوه .. عندك شقة بعد ؟
ردّ بارتباك من جديد:
- أقصد بيتي اللي أنام فيه .. إهوه شقة .
- يعني تفتكر هاذي مكان مناسب للحديث ؟
أيغلتْ في إحراجه .. وهو يحاول أن يوجد مَخرجاً لما أدخل نفسه فيه .. ردّ:
- على كيفج .. الأمر لج .. وين تبينا نتكلم ؟
برزتْ لها فكرة جنونية لكنها عاقلة .. قالت :
- تعال عندي في البيت !.
ارتعدتْ فرائضه .. وهو يدرك أن لها أبناءً قد يقتلونه لو شاهدوه في بيتها .. مصّ شفتيه وحك عارضه المرسوم بعناية .. قال:
- بس.. يمكن فيه إحراج ؟
قالت بحزم :
- ليش إحراج ؟ إنت داخل البيت من الباب .. وآنه بأخبر أولادي وبيكونون موجودين !.
انتفض محمد عندما سمع كلمة ( أولادي) .. وضاعتْ منه الكلمات .. قالت :
- ها .. إشرايك في هذا الاقتراح ؟
ردّ بتردّد:
- زين .. بس يعني ما بنكون بروحنه !. وما بنقدر نتكلم بحرية .
رفعتْ حاجباً مقوساً على طريقة الممثلة (هند رستم ) وقالت :
- وشقصدك نتكلم بحرية ؟ اللي بتقوله لازم يسمعونه أولادي ، وهم في النهاية بيكونون شركاء في الموضوع .
- زين .. بكره أرد عليج .
أَحستْ بأنها أوقعتْ به هزيمة نكراء .. وبأنه لن يتصل بها من جديد . وضعتْ السماعة في مكانها وهي تتأرجح بين الماضي والحاضر.. حضرتْ في لحظتها الأنثى بداخلها .. قاومتها وقمعتها .  كان العقل حاضراً .. والكذبة الأولى قد تليها كذبات أخرى . نازعٌ آخر بداخلها يناديها .. ( إلى متى ستبقين وحيدة ؟ وإلى متى سوف تقمعين دعوة البهجة وتقتلين ملائكة النشوة ؟ وتتحولين إلى راهبة قبل الأوان؟ قد يكون هذا هو النصيب ! قد تكون تجربة .. قد تنجح وقد تفشل ؟ ما هي المشكلة ؟ لقد ذبلت زهورك وأعنابك .. والزواج ليس ضد صيرورة الحياة أو ضد الشرع . لماذا لا تجرّبي هذا الزواج ؟ ما الذي سوف تخسرينه طالما الطلاق أو الخلع متوفران ؟. لا يعيش إنسان مع آخر مُكرهاً  . التوافق من طبيعة العلاقات الإنسانية ). تساءلتْ في ذاتها : (هل هذا صوت العقل ؟ ماذا عن حق ناصر ؟ كيف أقابل ربي الذي انحني له خمس مرات في اليوم وأدعوه للرأفة بناصر، وأن يشمله برحمته وغفرانه ؟. كيف سأقابل ناصر في الآخرة ؟ وقد وعدني بأنه سيلقاني ولا يريد أيا من (حور العين ) ؟ إنه يريدني وحدي أنا أم عبدالله ) . جاءها الهاجس الآخر ( لقد ذهب ناصر إلى جوار ربه ، ولا تعلمين متى ستلحقين به .. وأنت أمامك الحياة ، فكيف تهدرينها مُتعللة بالوفاء ؟ وزواج الأرملة ليس عيباً ولا إثماً. ثم لماذا  تحاولين قتل نفسك قبل الأوان ؟ وتدخلين القبر وأنت تعيشين الحياة . كُفي عن هذا الهذر وجربي دعوة الرجل ، فقد تُخرجك من مدارات اليأس والوحشة وعذابات الذبول التي تحاصرك ).
زادتْ حيرتها .. وتباعدت الطرق بينها وبين اليقين والعدل والحق . إنها امرأة جميلة ومن حقها التمتع بحياتها ، وأن يكون بجانبها رجل يشاركها الحياة . إنَّ فِعْلَ المشاركة ليس ممنوعاً من الممارسة ، وهو متاحٌ حسب الشريعة . فلماذا تعيش داخل التابوت ! هكذا حدّثتها نفسها في اللحظة التي داهمها اقتناعٌ بمصارحة محمد .
استأنس ناصر لجابر .. وتبادل معه النكات وأخبار (الديرة ) وعرّفهُ على الجيران. وأصبحا صديقين بسرعة . هذه المرّة ضرب جابر جدار القبر باتجاه الضابط عضيد .ردّ الضابط :
- مرحباً .. من معي ؟
ردّ جابر بفرح :
- آنه جارك جابر.. شخبارك يا خوي ؟
- آنه بخير.. وشحال من جيت منهم ؟
- أبشرك كلهم بخير ونعمة .
- الحمد لله .. والله إنك وجه خير.. مو مثل صاحبنا ناصر وخويه عبدالرحمن.
- الخير بوجهك .. إحنه جيران يا للخو .. ولازم نتعاضد حتى نخفف من وحشة هالقبر الضيق .
- والله معاك حق يا اللخو .. ترانا ما تعوّدنا على الضيق .. وبيوتنا رحبة ومزارعنا واسعة .
- صدقت يا عضيد .. بس يا خوي ترى عبدالرحمن وناصر تحطهم على الجرح يبرأ ... ماعليك من كلامهم الزايد .
- شِف يا خوي .. الكلام السَنع حنا هله .. لكن الاتهامات والنغزات حنا بريين منها .. وناصر ما قصّر أمس و عبدالرحمن الله يهداه بعد .. لعوزوني في الاتهامات والنغزات .. وأنا مالي ذنب .
- بسيطة يا عضيد . خذ الأمور سهالات .. تراك بتعاشرهم وقت طويل .. أكثر من الوقت اللي عاشرتهم فيه في الدنية . خل صدرك وسيع .. ترى أهل الدنية أغلبهم صدورهم ضيقة .. وينرفزون بسرعة .
تحسّسَ عضيد قليلاً من كلام جابر ، لكنه لم يشأ أن يُظهر ذلك. قال:
- أنا آخذ الأمور سهالات يا أخ جابر .. بس هذوله زودوها شوي . جالسين يحاسبوني على عملي واجراءاتِ القانون اللي طبّقتها . هاذي أشية في الدنية ما لهم حق يحاسبوني عليها .
- ما عليك منهم .. بكره آنه أوضح لهم الأمور .. بس هم يمكن يكونون متحمسين ، وشافوا الجو مناسب وما فيه رقابة وخذوا راحتهم .
- ما علينا أخ جابر.. بس الاتهامات مهب زينه بحق الرجال . وخصوصاً حنا ميتين.. واللي يحاسبنه هو الله سبحانه مهب أحد من البشر . هذوله سوّوا لي محكمة أول ما وصلت .
ضحك جابر بداخله ..قال :
- يا عضيد.. وشقد محاكم الدنية ما كانت عادله يا خوي ؟
امتعض عضيد .. وأَحسّ بأن جابر من نفس الشاكلة التي سوف تواصِل تؤَرق هدوءه.. لكنه تماسك . ردّ:
- الله يحكم بالعدل يا خوي .. كل البشر خطاؤون .
- وخير الخطائين التوابون !.
- صح الله إلسانك يا خوي .. والله تراني حبيتك .. لا تقاطع .
- ولا يهمك أخوي .. آنه تحت أمرك .. يللا أخليك ترتاح الحين .
- تصبح على خير.



















                                    -10-
"خير..أي خير يهلّ على هذا المكان ونحن أمة منقسمة ، وشعوب منقسمة لا تتفق على خير.. ولا تعرف إلى أين تسير القافلة ".
كتبَ هذا أحد كتاب الأعمدة الدائمين في الجريدة ، وهو موضوع طويل تحدث فيه عن تصدع الجبهات الداخلية في الدول العربية ، وجنوح بعض الفئات نحو الفوضى واستغلال الموقف ، حيث إن السلطات لم تؤسس منظمات المجتمع المدني ، بل حاربتها ، وأنشأت جمعيات تتحدث وتأتمر بأمر السلطة ، وهذا ما ساهم في انتشار الفوضى وذوبان الدولة في وَحْل السلطة في البلدان التي قامت بها ثورات فيما عُرف بالربيع العربي . 
عناوين صحف اليوم عديدة ، قتلى سوريا يصلون إلى 100 ألف ، والمُهجّرين بالملايين ، مواجهات عنيفة في جنوب اليمن ، مظاهرات غاضبة في مدن مصرية ضد الإخوان ، أمريكا لن تسمح باستمرار نزيف الدم في سوريا ، القضاء الكويتي يبرئ النائب السابق (مسلم البراك) الذي اعتبرته (جيفارا) الكويت ، الأنبار العراقية تعلن العصيان المدني ، إحالة رئيس الوزراء الكويتي لمحكمة الوزراء ، بيونغ يانغ تستعد لإطلاق صاروخ جديد ، تحذير من تصاعد وتيرة تهويد القدس .
نحّى المدير العام (بوعلي) الجريدة جانباً بينما دخلت أم عبدالله بالبريد ، وتبدو في حالة مزرية . لاحظ (بوعلي) وجهَها الشاحب وعدمَ تناسق هندامها وتكشيرتها الواضحة .. ناداها قبل أن تلقي التحية :
- أم عبدالله .
التفتتْ إليه قبل أن تضع البريد على الطاولة . ردّتْ:
- صباح الخير بوعلي.
- صباح النور .. خير.. شللي صاير ؟
هزّتْ رأسها محاولة الدفاع عن هيئتها .. وتبرير وضعها المزري.. ردّتْ :
- لا ما في شيء.. شوية إرهاق .. تأمرني بشيء ؟
نظر بوعلي إلى عينيها قال:
- تفضلي قعدي .
- حاضر
جلستْ قبالته خافضة رأسها كعروس جديدة .. تنبهتْ على كلماته :
- قولي لي .. شللي مكدر خاطرج ؟ أحد مزعلج في الشركة ؟ صاير شيء في البيت؟
ردّتْ على الفور نافية :
- لا..لا.. ما في شيء .. بس شوية إرهاق .
- شوفي إذا تبين إجازة ماعندي مانع .. المهم ما تكونين في العمل وانتي مهب مرتاحة .
- لا.. لا.. آنه مرتاحة .. أخذت (بانادول) وبعد شويه بيروح الصداع .. عن إذنك!
رفعتْ جسدها عن الكرسي بتثاقل وانتصبتْ كنخلة عراقية . قال بوعلي:
- على خير.. خذي بالج من نفسج .
- شكراً بوعلي.
استدارتْ نحو الباب .. كانت عينا بوعلي تتبعانها وتلتقطان صورَ تقاطيعها . الرجال يموتون على جسد المرأة ، بالطبع ليسوا كلهم ، بل الأغلب . المرأة مخلوق جميل ، والأجمل إن كانت جميلة وممشوقة . جلس بوعلي يفكر ملياً بعد أن خرجتْ من المكتب ، وداخل عينيه صورة وجهها . يبدو أن ( محمداً) آخر سوف يظهر في حياتها . مسكينة هذه المرأة ، مُذ توفي زوجها والأيام تلعب بها . والعروض تنهال عليها . وحالة الغليان الداخلي فيها ترتفع درجتها . إنها امرأة تعجز أحياناً عن التفكير أو التركيز على موضوع مُحدّد . تشعر وهي تمشي في أروقة الشركة أن عشرات الأعين تلاحقها ؛ وعشرات الأيدي تودُّ لو تنقض عليها وتنهشها . 
تدرك أم عبدالله أن قدَر الأرملة أن تكون بين فكي الاشتهاء والشك ، وبين عجلة الاندفاع وترس القضم . داهمها التفكير من جديد في عرض محمد !. استعرضتْ كلماته منذ بداية الموقف مع الشريط اللاصق ، واستحضرتْ نظراته منذ بدأت العمل في الشركة . لم تكن نظراته بريئة !. وقلب المرأة يكتشف بسرعة هوية نظرات الرجل . وهذا الأخير " غبي" لأنه لا يستر نظراته بلباس الوقار أو على الأقل المجاملة الحيادية . كانت حدقتا عينيه على اتساعهما وهو يجول ببصره في وجهها . كان يُحرجها وهو يركز عينيه على شفتيها أثناء الحديث ، وبصورة مكشوفة لا حياء فيها ولا ذكاء . كان كلُ كيانه يريد التهامها بملابسها كقرش جائع .ولم يكن يعرف أبداً أن المرأة يجذبها شموخ الرجل وعدم خضوعه لذلِّ الشهوة.
جاءتها اليوم رسالة إلكترونية من ولدها خالد يُخبرها فيها بأنه قد استقر في إحدى الولايات الأمريكية وباشر الدراسة . فرحتْ أم عبدالله وردّتْ عليه برسالة حُب ودعوات  إلى الله بأن يوفقه . فجأة تذكّرتْ ناصر والتفتتْ نحو الصورة . كانت الابتسامة حاضرة في الإطار . ابتسمتْ له . وبدأ قلبها يخفق . تذكّرتْ ما حدث ليلة الزفاف ، وكيف كانت في أحلى بهجة وأناقة ؟ وكيف تأبَّط ناصر يدها وسارا مع الأهل في موكب فرح جامح . تذكّرتْ شهر العسل ، وأبنية روما القديمة ، والتاريخ الذي مرّ من جنب هذه المدينة ، كيف حرقوها ، كيف نهضتْ من جديد ؟ تذكّرتْ عندما ركبا الخيل وكادتْ أن تقع !. كيف كانت تعاني من أكل ( السباغيتي) وكثرة الثوم في الطعام الإيطالي . تذكّرتْ قمة جبل في ليل دامس عندما قرر ناصر أن يأخذها كي تشاهد الثلج وكانت المناسبة ليلة رأس السنة الميلادية . تذكّرتْ كيف نزلا بالسيارة نحو بائعي اللحم المشوي على الطريق ؟ وكم من الكميات أكلاها ؟ بالطبع كان ناصر يحتسي النبيذ الإيطالي الأحمر ويأكل ولكأنه لم يأكل منذ ولادته. تذكّرتْ كيف كان مرحاً معها ، وكيف كان يتحول إلى مخلوق مهزوم عندما تأتي سيرة والدته وموقفها منه . كانت تواسية وتضغط على يده بدلال وشبق بأن يترك الأمر للزمن . فقلب الأم لا بد وأن يحنو على الابن مهما كانت قسوة الظروف. استحضرتْ ودندنتْ بالأغاني التي كان ناصر يحبها ، وأهمها أغنية ( الأماكن) لمحمد عبده ، و (أيظنُّ) لنجاة الصغيرة . كانت تطعنه بإصبعها في خَصرهِ كلما ردّد أغنية نجاة ؛ خصوصاً المقطع الذي يقول : "حتى فساتيني التي أهملتها .. فرحت به .. رقصت على قدميه" !. كانت تغار من هذه الأغنية جداً. ويراودها شكٌّ بأنها من ذكريات ناصر القديمة قبل الزواج !. كان ناصر يهزأ منها كلما ذكرت له ذلك . ويرد عليها : " الأماكن كلها مشتاقة لك "!. يضحكان ويضحكان . قطع شريط الذكريات سلامُ  محمد المفاجئ :
- مرحباً أم عبدالله !.
اهتزّ كيانها بصورة واضحة .. ولكأنها ملدوغة للتو من ثعبان إفريقي . استعاذتْ بداخلها من الشيطان الرجيم .. رفعتْ رأسها :
- مرحباً أخ محمد .
نظرتْ في عينيه نظرة استياء وعتب لأنه أخرجها من شريطها اللذيذ .. قال:
- جيت أسلم عليج .
- حياك الله.
مسك طرف الكرسي الحديدي كي يجلس .. قاطعته :
- أخ محمد ..
انتصب من جديد وتسمّر منحنياً كعمود نور  في قرية مُهمَلة .. قال:
- نعم طال عمرج.
ردّتْ بحزم :
- ما تشوف جياتك المكتب زادت هالأيام ؟ وبعدين إحنه في عمل .
تلعثم وتحكّك ..قال :
- أم عبدالله .. تدرين هاذي المكان الوحيد اللي أقدر أكلمج فيه .. ما رضيتي بغيره .
- لا.. رضيت .. قلت لك تعال البيت! صح ؟. 
- نعم صح .. بس آنه أنحرج أكلمج جدام أولادج .
- عيل إشلون تبي يصير زواج ؟ مسيار وإلا فرند ؟
تلعثم من جديد وبلع ريقه الناشف ، وضاعتْ منه الكلمات . اعتدل في وقفته بعد أن تجمّد منحنياً لدقائق .. حكّ ذقنه بإصبعه كمن يفكر في شيء .. قال متصنعاً الثقة :
- خلاص . أجيكم البيت بكره بعد المغرب .
- زين .. مع السلامة .
حسمتْ أم عبدالله الموقف ، وأسدلتْ الستار على المقابلة . تراجع محمد وهو يغرز نظراته الحادة في وجهها ، بينما كانت تبادله نظرةَ حيادٍ ميته . وضعتْ يدها تحت فكها وهي تنظر إلى زجاج المكتب ولا ترى إلاّ الضوء  الباهت الذي لا يحمل أية رسالة .
لملمتْ بنتُ جابر أشياءَها وخرجتْ من المنزل إلى منزل جدتها . كان أخوها وأختها الصغرى قد سبقاها إلى هنالك حيث الغرف الكثيرة والخدم . كما أن انشغال أختها وأخيها بالدراسة يحول دون السكن في بيت المرحوم وحدهم لأنها ستكون أغلب الوقت وحدها . بدأت معهم رحلة اليُتم التي لن تكون قصيرة . واستل القدر منهم غصناً وارقاً كان يلقي لهم بالثمر . وبدأوا الاعتماد على النفس ومواجهة الحياة بلا أب . هكذا كان قرار السرطان اللعين الذي هدّهُ لأربع سنوات وتحدى كل الأمصال وأعلن احتلال الجسد بأكمله . ما كان الأولاد يعلمون بأصدقاء والدهم الجُدد ، ولا نوعية المواضيع التي يتداولها معهم . صورُ جابر تزيّن جدار الغرفة ، بينما ترفع حفيدته يدها نحو الصورة قائلة :
- بابا عود .. راح عند الله .
كان الألم يعصر قلب البنت وهي تسمع كلمات طفلتها ، وترحل مع ذكريات والدها. تذكّرت كيف كان والدها يُعيّرها بأنها كانت (حنّانة) وكثيرة الصراخ في السفر. حتى إنها ( تحشر) الطائرة وتزعج الركاب . لكن الأيام مرّت مسرعة وكبرتْ البنت وتزوجتْ وأنجبتْ. انهمكتْ البنت الصغرى في دراستها وشبّتْ سامقة مثل نخلة ، بينما واصل الابن دراسته الجامعية واعتاد الجميع العيشَ في حضن اليُتم .
جلس محمد في غرفته متأملاً صافناً .. يفكّر كيف يواجه أولاد أم عبدالله هذا المساء؟ وكيف يتخلص من حصار أم عبدالله وأسئلتها الحادة ؟. كان يتقلب في الكنبة ويرفع رِجلاً فوق رجل ، ويعدّل المخدة تحت رأسه ، بينما يداعب مؤشر التلفزيون . رمى بالمؤشر جانباً بعد أن أغلق التلفزيون . استحضر علاقاته مع النساء من نورة إلى مريم إلى عفاف إلى سوزان إلى جوسي الفلبينية . خلطة عجيبة من النساء عجنها محمد خلال زواجه وبعد طلاقه من زوجته . وكانت تلك العلاقات سببَ طلاقه من زوجته . فكرّ هل يمكن لأم عبدالله أن تحاسبه على ماضيه ؟ لأنه بنفسه لن يحاسبها على ماضيها !. تساءل : هل فعلاً يريدها زوجة ؟ وهل قرر فعلاً التخلص من كل علاقاته الحالية ؟ لم يجب على أسئلته ، لأنها فعلاً صعبة ! بداخله تُعششُ رغبة في إقامة علاقة مع أم عبدالله لا غير!. ومع أوضاع وشخصية هذه المرأة لن تتحقق هذه الرغبة . لربما تتحقق بزواج كامل . وهذا ما سوف يعلنه لها ولأولادها هذا المساء . أقنع نفسه بأنها ستكون تجربة ، والأمر بيده أن يطلقها متى شاء ، ويمكنه اختلاق ألف عذر لطلاقها . أليست العصمة بيد الرجل ؟. حسمَ أمرَهُ وقال : زواج .. زواج .. شالمشكلة ؟
أخبرتْ أم عبدالله ولديها عبدالله وسعد بأن أحد زملائها في العمل قد تقدم لها .. وأنها تريد رأيهما !. أرجع الولدان الكرَة في ملعبها . وأنهما لا يريدان التدخل في حياتها . وألمحَ سعد بأنها بحاجة لرجل يقف إلى جانبها ويعينها على مصاعب الحياة ، خصوصاً مع تقدّم العمر . كان عبدالله مُمتعضاً من الفكرة ، وعلتْ محياهُ علائمُ الاستغراب ، ولاذَ بصمت مُطبق . 
وضعتْ الشغالة (دلتيّ) الشاي والقهوة والفناجين على الطاولة وغادرتْ المجلس. جلستْ أم عبدالله في طرف المجلس ، بينما تصدَّر عبدالله وأخوه سعد المكان . أوقف محمد سيارته عند باب الفيلا. كانت أم عبدالله قد أعطته العنوان بالأمس ، رنَّ جرس الباب .. فتحتْ الشغالة الباب وقادته نحو المجلس .
دخل محمد المجلس وعيناه ترصد عددَ الحضور وتقرأ ملامحهم . في ثانية جالَ ببصره وتأكد من وجود الأخوين مع أم عبدالله . سلمّ عليهما مصافحاً وألقى تحية وقورة على أم عبدالله التي نكّستْ رأسها استدراكاً.
دار حوار قصير حول الأوضاع في البلاد والغلاء الذي يُمدّد عضلاته على الجميع ، وحول نُدرة مواقف السيارات وازدحام الشوارع ، حول قانون التقاعد ، حول مجلس الشورى، حول مشاريع الإسكان الجديدة ، وغيرها من المواضيع العامة . كانت أم عبدالله تسمع هذا "الهراء" وهي على أعصابها . كانت تودّ لو انفضّ المجلس بسرعة . جالَ محمد ببصره في أنحاء المجلس بعد أن انتهت المواضيع العامة ، متنقلاً بين الثريتين العملاقتين والسجادة الحمراء فوق الرخام الأسود ، وصور الخيول العربية المتسابقة والستائر الرمادية الطويلة المتدلية من السقف في تناسق تام . فرك أصابع يده . نظر لوجهي الولدين ثم سرق نظرة لوجه أم عبدالله .. بلع ريقه بصعوبة ، وقال :
- والله يا جماعة آنه جاي أبي القرب منكم . وسمعت عن أم عبدالله كل الخير.. وودي توافق إهي وانتو إني أتزوجها .
حلّ صمتٌ قصير.. تبادل الأخوان النظرات .. أرسلوا نظراتٍ إلى والدتهم في ركن المجلس .. قالت أم عبدالله :
- أهلا بيك .. بس عطنا وقت وبنرد عليك .
نظر الأخوان إلى وجه محمد مُعبرَين عن الموافقة لما ذهبت إليه والدتهم . تشجّع محمد وقال:
- يا جماعة ما في داعي نأخر الموضوع . وأنتي أم عبدالله تعرفين أخلاقي وسمعتي في الشركة .
ردّتْ حاسمة :
- ما عليك زود .. بس تدري هاذي مسألة مهمة وما يجوز نتسرع فيها .
طأطأ محمد رأسه بعد أن سرق نظرة إلى وجهها .. قال عبدالله :
- شوف يا أخ محمد .. الوالدة قالت كلمتها وإحنا معاها .. الزواج مسألة تحتاج دراسة وتأني .. وإحنه بصراحة ما نعرفك زين .. واللي ما يعرفك ما يثمنك.
تدخّل سعد :
- نعم .. عطنه وقت .. أسبوع مثلاً .. وبنرد عليك .
أحسّ محمد أنه وقع في فخ لا مناص منه ، ووافق على مضَض . قد يُظهر هذا الأسبوع ما كان يخفيه من سنوات !. بعد أن شرب القهوة استأذن ... رافقه سعد إلى باب الخروج ... ودّعهُ سعد ، وحرّكَ سيارته نحو عمق الشارع .
دار حوار قصير بين الأم وولديها حول محمد وشكله وأهل وسلوكه . أخبرتهما بأنه طلق زوجته ولديه منها ولد وبنت . ولا تعرف الأسباب الحقيقية للطلاق . اقترح عبدالله أن تسأل والدته طليقة محمد عنه ، فهي خير من عرفه !. ومن ثم يسأل سعد زملاءهُ أو جيرانه عن سيرته وأخلاقه . وهكذا بدأت عملية التحري.

















                                      -11-

التحري والتقصّي من مهام رجال الأمن الذين يقومون على راحة المواطنين وتخليصهم من المجرمين والمعتدين ، وبذلك يتم حفظ الأمن والاستقرار في البلاد . وللأسف نشأت علاقة غير إيجابية – في الأغلب – بين رجال الأمن والشعوب. ذلك أن مفهوم الأمن قد ركَّز على حماية السلطة والعقاب . وكانت جماعات الأمن – بكل فئاتها في بلدان الربيع العربي – تقف ضد مطالب وتطلعات المواطنين ، وكان العنف هو السبيل الأوحد للتعامل مع تلك المطالبات . بل كان تلويح السلطة دوماً بالقوة و " الضرب بيد من حديد" من شعارات دول "الأمن" في المنطقة العربية . بعكس ما يحدث في الدول المتقدمة حيث يتولى الأمنُ حماية المتظاهرين من أي اعتداء ، وتأمين خط سير المظاهرات بشكل دقيق ومدروس حتى لا يتعرض أي مواطن لأي اعتداء . كنا نشهد حلقات ركن المتحدثين (Speakers Corner) في حديقة (الهايد بارك) في لندن ، حيث يمرّ أفراد الشرطة بكل احترام وهدوء ، لكنهم لا يتكلمون مع أي شخص حتى لو تطاول على الوزارة أو انتقد الملكة أو أي فرد من الأسرة المالكة . ولعل ما حدث في دول الربيع العربي خير دليل على أن الأوضاع في هذه الدول لم تكن كما هي في الدول المتقدمة . فلقد لجأت الأنظمة قبل سقوطها إلى تعبئة قوات الجيش والشرطة لحماية الحُكم ، وردَّدتْ وسائل الإعلام الموالية للسلطة بأن ما يحدث نوع من التمرد من قبل " جماعات حاقدة " وناكرة لجميل الوطن ، وأنها تأتمر بأجندات خارجية ، وغيرها من التهم التي سيقت ضد الجماهير المُطالبة بالكرامة والحرية . لكن أعتى ترسانات الأمن في هذه الدول لم تتمكن من قهر إرادة الشعوب . ورغم أن وسائل التواصل الاجتماعي والفضائيات العابرة للقارات قد كشفت بعض ألاعيب السلطات وأدوارها المشبوهة في خنق الجماهير وعدم الاستجابة لمطالبها العادلة ، إلاّ أن بعض الأنظمة لم يلتقط الدرس، وما زال يسير على نهج الماضي الذي ما عاد يصلح لحياة اليوم . قرَّر عبدالرحمن هذا الصباح أن يُعكّر مزاج عضيد بطرحه موضوع العنف ضد المواطنين المُطالبين ببعض الإصلاحات في الوطن العربي . وتراءتْ له صور شتى شاهدها على شاشات التلفزيون . ويبدو أن عبدالرحمن استمرأ دور ناصر الذي خفّ صوته بالأمس . ضرب عبدالرحمن جدار القبر باتجاه الضابط عضيد ... كعادته هذا الأخير لم يرد ، لأنه يدرك بأنه سوف يتورط في حديث طويل ومشاكس من قبل جيرانه  الذين لا ينفكون ينتقدون عمله . أعاد عبدالرحمن الضرب من جديد .. صاح:
- عضيد.. بسك نوم !. 
تثاءبَ عضيد بتثاقل .. قال :
- مرحبا.. صبحك الله بالخير.
حاول عبدالرحمن إضفاء روح النكتة في بداية الحوار :
- وشدراك إنه صبح ؟ يبه إحنه الأوقات عندنا متداخلة .. مثل اللي كنتوا تحطونهم في السجون المظلمة .
بدأت أولى الطلقات النارية على عضيد .. هزّ رأسه وقطّب شفتيه .. قال :
- يا الله صباح خير.. بس رجعتوا  لهذا الهرج اللي ما منه فايدة .
- إشدعوه يا عضيد .. إنته قدَرك إنك تكون معانه دائماً.. وأكثر مما كنت في الدنية .. عاد يا تستحمل .. يا تطلب ينقلون قبرك محل ثاني.. طرّش لهم (مسج) يمكن يتجاوبون معاك !.
أحسّ الضابط عضيد بموجة ضيق تخنق أنفاسه ، ولعنَ اللحظة التي قابل فيها هؤلاء الجيران المزعجين . قال في نفسه : " ما شبعوا من مضايقة الناس في الدنية .. الحين يضايقونهم في القبر " .  عاد عبدالرحمن من جديد يضرب جدار القبر:
- وينك عضيد.. إشدعوه عطنا وجه .
- يا عبدالرحمن كف شرِّك عني .. خلني أرتاح .
- ترتاح الحين .. يا ما أقلقت راحة الناس .. يا ما شتّتْ عائلات وفرّقتْ حبايب تحت شعار حفظك للأمن !.
- قلت لكم ألف مرة .. آنه كنت أُأَدي واجبي .. إنتوا ما تفهمون !. وين راح تعليمكم في الجامعات الأمريكية ؟.
- تعليمنا في الجامعات الأمريكية خلاّنه نكشف زيف الحياة اللي كنا عايشينها ، خلّانه نحسّ إن إحنا بشر.. مثل ما علينا واجبات لنا حقوق !؟ فهمت يا صاحب التيجان بالتقادم ؟.
شعرَ الضابط بإهانة كبيرة كونه لم يكمل تعليمه ، وأن كل ترقياته قد جاءت عبر مقاربات اجتماعية وهو لا يستحقها .  تمطّى ناصر بعد أن سمع الحوار ..قال:
- ما شاء الله .. شهالنشاط ؟ عضيد مستعد زين للحوار !.
تململ الضابط بداخله .. وشعر بأن هجوماً شرساً سوف يُشنّ عليه . قال عبدالرحمن :
- مرحبا ناصر.. ما يندرى الساعة جم الحين ؟
- الله يهديك .. وشعرفنا بالساعة . إحنه نعيش في حالة انعدام الزمن .. وجدامنا وقت طويل . 
ردّ عبدالرحمن :
- الأخ عضيد يسلّم عليك ودّه يشاركنا في الحوار .
ردّد عضيد بداخله : الله لا يسلمك ولا يسلمه .
قال ناصر:
- مرحبا عضيد .. شها النشاط ؟
تردّد الضابط في الرد .. قال من طرف لسانه :
- مرحباً.. لا نشاط ولا شيء .
قال عبدالرحمن :
- أخوي ناصر .. كنا بدأنا الحوار عن دور رجال الأمن في حماية المواطنين ومساعدتهم ضد التسلط مهما كان نوعه . والأخ عضيد خالفني في الرأي .. إشراييك إنت ؟
تحمّس ناصر لطرح وجهة نظره ..قال:
- بصراحة مفهوم الأمن عندنا إنه يلاحق المجرمين ويصون حياة الناس، ويوفر الاستقرار في البلد . وهاذي أمر مهم . لكن المشكلة لما الأمن يصطدم معا المواطنين اللي من المفروض يحميهم . وإهنيه تبين حقيقة دور الأمن ، والأمثلة كثيرة  في العالم العربي .
ردّ عبدالرحمن :
- يا ناصر .. يا بوعبدالله .. الأمن وممارساته في العالم العربي يناقض حتى الدساتير المحلية ، فما بالكم بالمواثيق الدولية ؟. يعني تقرآ في بعض الدساتير: ( الحرية والمساواة والتضامن الاجتماعي وتكافؤ الفرض تشكل دعامات أساسية من دعامات المجتمع وتكفلها الدولة )! لكن تعال حق الواقع؟ الحرية مقننة بقانون العقوبات ، وبعض الدول يفرض قانون الطوارئ ! قط سمعت عن قانون الطوارئ يُفرض ثلاثين سنة ؟. والمساواة غير موجودة ؛ لأن بعض الأنظمة يقوم على الولاءات الحزبية والتراتيبية العشائرية !. والتضامن الاجتماعي غير موجود ، لأن السلطة علّمتْ المواطن أن يتوَحد معا ذاته ، وما يتضامن مع المواطن الآخر ، ولا يشاركه في المِحن اللي يتعرض لها . أما تكافؤ الفرص فهو مبدأ غايب عن الممارسة ، لأن التعيينات تتحقق عبر الواسطات والعمق العائلي للشخص ، مهب عن طريق الأهلية والمؤهلات . لذلك ، نلاحظ مخالفة الدساتير حتى في المواضيع الأمنية . يعني في قضية التدخل في الحريات الشخصية ، تقرآ عجب.. مثل : ( لا يجوز حبس إنسان أو تفتيش منزله أو تقييد حريته ، ولا تعريضه للتعذيب أو المعاملة الحاطة بالكرامة ، إلا وفقاً للقانون ). ولما نيجي للقانون نشوف فيه مواد تتعارض معا هذا النص الجميل . يعني إشلون بتتحقق المواطنة الصالحة ؟.
صمتٌ مفاجئ يسود المكان .. ولكأن المتحاورين غابوا في موت جديد ! تنحنح ناصر :
- ما شاء الله عليك .. محامي مبدع !.
- ما عليك زود .. بس وين عضيد ؟ أشوفه ساكت !.
ردّ عضيد :
- آنه سمعت كلامك .. وهو كلام طيب .. لكن القوانين تفسّر نصوص الدساتير .. وتنظم حياة الناس .
قاطعه ناصر بحدّة :
- قصدك القوانين تكبّل نصوص الدساتير.. وهي نوع من التحايل لفرض شرعية السلطة وقوتها .
- لا ..
واصل ناصر حدّته :
- لا.. إلاّ إيه .. يعني إشلون تفسّر معاملة حالات الاشتباه بحالات الجريمة ؟ هذا غير معقول . يعني شاب  مثله مثل غيره جات عنه إشاعة لازم يعني تحبسه معا المجرمين والقتلة بدون محاكمة ؟ أو شاب ليبرالي يدافع عن حقوق الإنسان تضايقونه !.. ما يصير يا عضيد .. خلك واقعي .. وخل ضميرك يصحى .
نرفز الضابط عضيد .. قال :
- آنه ضميري صاحي .. بس إنتو عقولكم تعبانه .. ومتلوثة بالخطاب العلماني.
تدخّل عبدالرحمن:
- بس .. هاذي التهمة الجاهزة عندكم .. يا خوي العلمانية مهب دين !؟ العلمانية أسلوب إدارة ! وللأسف الدولة التسلطية تحاول نشر البلبلة بين أفراد الشعب الواحد ، وتتهم العلمانيين بمعاداة الدين وهذا خطأ . العلمانية هي فصل الدولة عن الدين ، ومعمول إبها حتى في دول إسلامية !. أرجوك يا عضيد لا تطلع من الموضوع .
ردّ عضيد بسرعة :
- عجل تبونا نتشبه بالغرب وننسى تعاليم دينا ؟ و ما نطيع ولي الأمر .
دخل ناصر مسرعاً لالتقاط الخيط ..وقال :
- الخليفة العادل عمر بن الخطاب ( رضي الله عنه) قال : " يا أيها الناس إني وليتُ عليكم ولستُ بخيركم ، فإن رأيتموني على حق فأعينوني ، وإن رأيتموني على باطل فقوموني ".  تبون أحسن من هذه الديموقراطية  والعدل والشفافية ؟ وين الربع عن حكمة عمر ؟ وين تطبيق الحق والانتصار له ؟
تدخلّ عبدالرحمن :
- دينّا سبق كل الدعوات لحماية الإنسان من الظلم .. ووقف الطغاة عن ظلم الشعوب .. لكن للأسف ، الجماعة يأخذون قشور الدين ، ويخلون اللب.. منو يقدر يقول حق حاكم اليوم : إنت غلطان ولازم نقوّمك ؟
قال ناصر :
- بيروح وراء الشمس !. المشكلة يا خوي عبدالرحمن غياب أُسس المجتمع المدني ، واستمرار بقاء الشعوب رعايا ، مثل القطيع كرمكم الله ، وللأسف بعض الدعاة ووسائل الإعلام يدعمون فكرة التسلط واحتقار المواطن ، وتغييبه عن القرار السياسي .
تدخّل عضيد:
- يا جماعة .. لكل بلد ظروفه .. والوضع يحكم تصّرف الحكومات . تشوفون العمليات الإرهابية في كل مكان . وترويع الآمنين.. وخطف الأبرياء . لازم الحكومات تكون مستنفرة وجاهزة حق أي طارئ !.
ردّ ناصر :
- خوش كلام .. كل اللي قلته صحيح . بس يجب ما نخلط بين العمليات الإرهابية والدعوات الهدامة وبين دعوات الإصلاح وتكريس مبادئ الكرامة الإنسانية ، وإلاّ بعد بتعارضني يا عضيد ؟
- لا .. ما أعارضك .. بس بعض دعوات الإصلاح اللي ذكرتها لا تخلو من عصبية ضد الأنظمة .. وقصدها خبيث ويخل بالأمن الوطني .
تحمّس عبدالرحمن :
- أي عصبية يا عضيد .. لما أقول لك إحكم مثل عمر بن الخطاب ( رضي الله عنه) هاذي عصبية ؟. لما أقول لك إعدل هاذي عصبية ؟ لما أقول لك ليش يأخذ فلان عمولة 100% على مشروع حكومي هاذي عصبية ؟ لما أقول لك ليش الشركة الفلانية مُحتكرة على أشخاص هاذي عصبية ؟ لما أقول لك ليش ما تلغي قانون الطوارئ اللي فارضه من ثلاثين سنة هاذي عصبية؟ شتقول يا عضيد الله يهداك . أرجوك تخليّ عقليتك الأمنية .. ترا وراك حساب عسير .
شعرَ عضيد بهجوم قاسٍ لا يستطيع الرد عليه .. تصبّب عرقاً .. لوى عنقه مُؤثراً الانسحاب من الحوار .  عاد ناصر من جديد:
- الرجّال ما قادر يفهم أو يتصور إنه ما عاد عميد في الأمن !. وإنه ميت حاله حال كل البشر الموجودين . الأخ مسكون بعقدة النياشين والهيلمان و(الاسلوتات) التحيات العسكرية الصباحية والمسائية . العميد ما قادر يتصور إن الشفافية والاعتراف بالخطأ في هذا المكان يساعده شوي في معرفة ذاته . أمحق ذات اللي تلطخت بدماء ومعاناة الأبرياء.
سمع الضابط الحوار .. داخلهُ شعور مؤلم بالضعف .. لم يستطع الردّ .. وظل صامتاً. 
ضرب ناصر جدار القبر تجاه جابر ، يبدو أن هذا الأخير ما زال تحت صدمة الانتقال من دار الدنيا .. ولربما يعيش ذكرى أولاده الذين تركهم خلفه ! ولربما يحاول ترتيب أو تذّكر النكات والقفشات التي كان يلقيها في المجلس مع أصدقائه . صاح به ناصر:
- جابر .. وينك شهالنوم ؟
ردّ جابر مع ابتسامته المعهودة :
- آنه يالس أسمعكم من البداية .. بس ما حبيت أتدخل !.
- ليش .. عداوة وإلا ضيقة خلق ؟.
- لا ذي ولا ذيك .. بس آنه أشوف إن اللعبة ما فيها توازن .
- إشلون يعني ؟
- يعني إحنه ثلاثه ضد عضيد !؟ ما يصير.. وبعدين تراكم ما قصّرتوا فيه . 
- إسمع يا خوي .. إحنه فرصتنا الحين حتى نعبّر عن اللي فينا .. وإذا ما تعرفني أنه إسمي ناصر الساكت .. يعني  سِكتْ خمس وخمسين سنة .. ومن حقي الحين أتكلم !.
- ما عليه يا خوي ناصر.. بس الرجّال ما بيتحمل كل هالهجوم .
- أشوفك تعاطفت معاه .. ليكون كنت معاهم في الدنية !.
قفز الدم سريعاً إلى رأس جابر.. ورفع حاجبيه المعقوفين وأشار بسبابته :
- جوف يا ناصر لا إنت ولا اللي أكبر منك يوجه لي هالإتهام .. آنه أشرف منك ومن كل طوايفك . . واللي قلته لازم تعتذر عنه .. سمعت !.
ابتسم ناصر مُدركاً أن الوضع في المقبرة لا يسمح بمثل هذه التشنجات .. خصوصاً وأن الجميع ميتون .. وقال لجابر إن هذا الحوار يجريه المؤلف بنوع من (الفانتازيا) الدرامية ليس إلاّ.
ردّ جابر: آنه ما عليّ من المؤلف .. إحنه لازم نثور عليه ، وما نسمح له يلعب بأقدارنه .. خلونا نغيّر في الرواية ! مهب كل شيء على كيف المؤلف.
قال ناصر:
- يا جابر .. لا تثور يا أخوي .. المؤلف ما له دعوة في التشنج والعصبية اللي قاعدة تصير .. وهو لا يعرف عضيد ولا يعرفني ولا يعرفك . 
- ولو.. إحنه رجال كبار وفاهمين .. ولازم ما نخلي المؤلف يمشّي علينا أحداث أو يشاركنه فيها دون أن يكون لنا رأي فيها !.
- يعني وش تبي تقول ؟
- أقول .. المؤلف خلانه نتخاصم ونتعارك بلا سبب !. ليش نتعادى معا عضيد؟ شللي بينا وبينه !.
- عضيد يا خوي تعامل معاه المؤلف حسب سيرته وأعماله في الدنية !. تماماً كما تعامل معا أخونه عبدالرحمن ومعاك ومعاي !. ليش نلوم المؤلف ؟.
قال جابر بحده :
- آنه أرفض كلام المؤلف .. وهو يالس إهناك في الدنية ويشعل معارك بينه إحنه!؟
ردّ  ناصر:
- أشوفك تأثرت بالثورات العربية .. الكل هالأيام دمه ثاير .. الكل يبي يسووي ثورة !.  خلك يا خوي عن العصبية .. ولا تلوم المؤلف .
- إلاّ ألومه ونصف .. بس علشانك بأسكت .
قال ناصر:
- خلاص.. خلاص .. آنه أعتذر لك بوأحمد .. أدري إنك أكبر من كل شيء.. بس حبيت أمزح معاك شوي.
ردّ جابر في اللحظة:
- تمزح بعقل أمزح معاك .. لكن تتهمني هاذي التهمة أقوم أهدم القبر على رأسك مثل (نيرون) . 
- خلاص .. قلنا آسفين .
تدّخل عبدالرحمن :
- ناصر .. وشبلاك اليوم ؟ يبدو إن شمس أغسطس أثّرتْ على مخك !. وصرتْ تبي تتهاوش معا أي واحد !. هاذي جابر صاحب النكتة والكلام السنع  تبي تتهاوش معاه .. ليكون أحد هرّب لك نبيذ من اللي تحبه !؟ وبعدين المؤلف ما له ذنب في اللي قاعد يصير.. انتو تتحمسون وتتشنجون بسرعة ، لأنَّ صدمة القبر دوخت رؤوسكم .
ردّ  ناصر باحتجاج :
- عبدالرحمن خلك عن السوالف اللي مهب عدله ..  قالوا لك آنه (الأعشى) اللي ربعه يسكبون كأسه على قبره ؟.
ردّ جابر:
- على طاري الربع . يا جماعة تحسوّن إن ربعكم يمرون عليكم ويقرآون الفاتحة على أرواحكم ؟
انبرى ناصر :
- الربع .. أي ربع يا جابر.. الواحد منا بس يموت ينسونه .. بس أول يوم يحطون له إعلان نعي ( ربع صفحة ) من الوزارة ، وبعدين خبر خير.
قال جابر:
- محد يتألم إلا أهل الميت .. صحيح الأصدقاء يتأثرون ، لكن دقائق .. بس الأهل تصيبهم صدمة وتتبدل أحوالهم .
حاول عضيد الدخول في الكلام العاطفي:
- صدقت يا خوي جابر.. الأهل يفتقدون الميت .. وإلاّ الربع ينسونه بعد كم شهر حتى لو كان بينهم ليل ونهار .
تحرّش عبدالرحمن بالضابط عضيد :
- عيل إنت ربعك في العمل نسوك كلش يا عضيد !؟
تكهرب الجو .. وتغضّن وجه عضيد.. ولامَ نفسه على هذا التدخل غير الحميد .. لكن ناصر التقط خيط الحديث :
- أكيد يتذكرونه ويتذكرون تعاليمه السنعة في تعذيب الناس .. وترويعهم قبل المحاكمة .
غضب الضابط كثيراً ، لكن يديه لم تسعفانه في عمل أي شيء.. كانت كل القيود التي وضعها في يد المتهمين تطوّق يديه . أحسّ بالسياط التي كان يُلهبُ بها ظهور المساجين تلهبُ ظهرَه وتغتصب راحته .
أمسك جابر بطرف الحوار:
- يا جماعة ..سمعتوا آخر نكته ؟.
ردّ الجميع :لا ..قولها ..
قال جابر:
- يقول لك شخص عَميّ حَبّ يسوي مفاجأة حق جارته الحلوة في الشقة المقابلة . رنّ جرس الباب .. كانت في الحمام .. سألته من يكون .. قال: آنه جاركم العمي جيت أزوركم . فكّرتْ المرأة الحلوة وقالت شيبي هالعمي . إطلعتْ من الحمام بدون ملابس ، ولما فتحت الباب فاجأها العمي وقدّم لها كعكة وقال: جيت أقول لج إن العملية إنجحت وآنه حالياً أشوف !؟
ضحك الثلاثة .. ويبدو أن بوالخير صحى على ضحكاتهم المجلجلة . قال :
- انتو مسووين فوضى في المقبرة .. ما تنامون .. ما تخافون الله .. كل الميتين ساكتين إلا إنتو .. عبالكم ليحينكم في الدنية ؟.
تنبه الجميع لصوت بوالخير.. وأراد ناصر أن يشركه في الحوار.. خصوصاً وأنه لم يتعرف بعد على جابر.. قال ناصر:
- بوالخير.. حياك الله .  
ردّ بوالخير:
- يا مرحبا ناصر.. أقول ترى هذرتكم زادتْ .. وأخاف الميتين يقدمون فيكم بلاغ ؟
قال ناصر بنباهة :
- وشله يقدمون بلاغ .. عضيد موجود .. وحاضر حق الشكاوى والقبض على الناس !.
هزَّ الضابط رأسه مُمتعضاً من لسان ناصر..
 واصل ناصر:
- بوالخير.. عندنا ضيف جديد اسمه جابر يقول يعرفك !
- حياه الله .. آنه وايد يعرفوني .. أي جابر هاذيه ؟
ابتسم جابر وقال:
- بوالخير.. آنه جابر الوردة صاحب النكت !؟ تتذكر كم سيارة كنا نأخذ منك حق المؤسسة ؟
انفرجت أسارير بوالخير.. وانتشرت ابتساماته في كافة أنحاء القبر.. قال:
- يا هله جابر.. وحشتنا .. بس يا خوي أيش جابك .. توه الناس عليك !؟
ردّ جابر هازئاً :
- شجابني بعد .. الحبيب السرطان !. إهو اللي جابني .. وإلا جان الحين نشتري سيارات معرضكم .
قال بوالخير باسماً :
- والله ياريت .. لا وأنتو بعد تدفعون كاش ، مهب مثل بعض الناس !؟
تدخل الضابط في الحوار:
- اشتقصد يا بوالخير؟ منهم بعض الناس ؟
امتعض بوالخير ولم يجد بداً من الرد.. قال:
- أوهوه .. إنته صاحي.. إشدخلك في الموضوع ؟ إنت إنسان ميت مالك دخل في كلامنه . إنته مالك سلطة إهني.. عبالك للحين في الوزارة .
- لا .. بس حبيت أذكرك بشركتك.. يمكن تحترق في أي لحظة .
تجرأ بوالخير لا مبالياً:
- احترقت وإلا غرقت .. آنه مالي دعوة الحين .. آنه ميت .. وبأتفرغ حق الحساب.
حاول ناصر أن يستفزه :
- الحين تعرف الحساب يا بوالخير!. نسيت إشقد ترفع الأسعار على الناس؟ وتتعذر بالأسواق العالمية وسعر الدولار؟ وعبالك الناس خبلان ما يعرفون أساليبك ؟
ردّ بوالخير منزعجاً :
- ناصر .. إنته أحد مسلطك عليّ ؟ شهالحسد عندكم أهل (هالديرة)؟  ما تخلون أحد في حاله .. يا خوي الله ماعطني .. هاذي اللي يقول : "الواهب في السمه والحاسد في الأرض " . يالربع .. وين جابر أشوفه سِكت !.
ابتسم جابر كعادته وقال:
- آنه موجود معاكم يا بوالخير.. أقول بوالخير؟
- سَم ؟
- تذكر يوم جيتك أبي أطلّع سيارة حق ولدي .. جم ريال عطيتني خصم ؟
ضحك بوالخير وبقية الشلة .. قال بوالخير:
- سلط الله عليك .. ما نسيت هالسالفة !؟
ردّ جابر:
- إشلون أنسى .. يومها عطيتني ألف وخمس من سعر السيارة اللي كان 260 ألف ريال !. وإحنه في المؤسسة كل سنه نشتري منك بمليونين ونص!؟ بوالخير تراك مصّخته في حياتك !.
ضحك الجميع . كان عبدالرحمن يثور من الداخل على الأوضاع في البلاد العربية ، لكونه من الناشطين المدافعين بقوة عن حقوق الإنسان . ورأى بأن الحوار قد  أخذ مجرى آخر لا يروق له فأثَر الصمت . 
انتبه ناصر لسكوت عبدالرحمن .. حاول استثارته :
- أخ عبدالرحمن .. أشوفك سِكت.. شسالفة !؟
ردّ عبدالرحمن :
- أعتقد إنكم دخلتوا منطقة مالي شغل فيها .. وذكرتوني بمناقشات المجالس النيابية في بعض الدول العربية !.
قال ناصر:
- يعني تفتكر المجالس النيابية اللي ذكرتها تهتم بأمور المواطنين ؟ وإلاّ هي مجالس صورية تؤكد الأمر الواقع .
ردّ عبدالرحمن :
- لا.. العموميات مهب زينة في هذا الكلام ! فيه مجالس تُسقط حكومات!. وفيه مجالس الحكومات تسقطها لأنها إهيه اللي تعيّنها . يعني في مجالس كاملة الدسم وفيه مجالس منزوعة الدسم ، وعليك تختار !. فيه مجالس تمشيها الحكومات ! تبي أوضح من هالكلام ؟.
تدخّل الضابط :
- يا جماعة .. المجالس حسب ظروف كل بلد .. يعني لا تتصورون يكون عندنا مجلس مثل مجلس العموم البريطاني أو مجلس الشيوخ الأمريكي!؟ 
ردّ ناصر بسرعة :
- لا .. مجلس شيوخ عندنا .. بس مو أمريكي!؟
غضب الضابط لسرعة وحدّة ناصر.. قال جابر:
- يا جماعة المجالس لازم تمثل الشعوب .. وإهيه تساعد الحاكم في اتخاذ القرار السليم . وكلما زاد تمثيل الشعب في المجالس قلّتْ المظلوميات وزاد مستوى العدالة الاجتماعية ، وتحقق الأمن في البلد .
ردّ بوالخير:
- يا سلام عليك يا جابر.. هاذي الكلام الزين .. عيل ربعك يتشنجون ويتهمون غيرهم بدون حق .. التجار جزء من المعادلة في عملية الحُكم وما يجوز تجاهل حقوقهم .
تشجّع عبدالرحمن :
- بس يابوالخير.. بعد عامة الشعب جزء من معادلة الحكُم .. ولا يجوز تجاهل حقوقهم !.يعني إنتوا تحالفتم معا الحكومة وركضتوا وراء مصالحكم ...وتركتوا الشعب الغلبان !؟
تردّد بوالخير .. وهو الفقير في السياسية الغنيُّ في المال .. قال:
- لا ياخوي.. إحنه على طول معا الحكومة والشعب .. ما تشوف سياراتنه ما توقف أسبوعين في المعرض ؟ إحنه نخدم الشعب.
حاول جابر التدخل بدعاباته المعتادة :
- بوالخير.. شوي شوي علينا.. ترى لولا أن الحكومة والمؤسسات تشتري سياراتكم جان فلستوا من زمان . خلك واقعي .. وبعدين إشلون تخدم الشعب وإنتو كل ثلاث سنوات ترفعون سعر السيارات إلى الضعف ؟
شعرَ بوالخير بحرج كبير.. ويبدو أنه بالغ في الاحتفاء بجابر ، ولامَ نفسه على ذلك. 
أصوات جرافات الدفن تدوي في المقبرة ، يبدو أن ميتاً جديداً قد وصل المقبرة .



















                                          -12- 
المقبرة مازالت تستقبل عشرات الموتى كل يوم . يبدو أن الناس (قرفوا) من الدنيا وفضّلوا الموت . أغلبهم يموت حسرة ، وبعضهم من أنكاد الدنيا وسوء المُنقلب، وبعضهم لا تتحقق آماله ويصطدم بحراب الواقع التي لا تعرف الرحمة ولا الحلول الوسط . وبعضهم يحتله السرطان بفعل الخيبات وعذابات القلق والصدمات. 
تحرّكت الجرافات نحو القبر بعد أن أُنزلت الجثة . إنه رجل في الخامسة والستين يُدعى خربوش ، وقد مَنّ الله عليه بتواضع العقل في الدنيا .. فعاش على حافتها .. لا حرج عليه فيما يقول ولا حساب لما يفعل بالناس . كان يدور في الأحياء في السبعينيات يرمي هذا بحجر ، ويأخذ دراجة ذاك ، ويسبّ سائق السيارة ذاك ، ويتعرض للنساء في الأسواق ويمسك عباءاتهن .  عاش خربوش طوال حياته مستمتعاً بنعمة قلة العقل، وتسامح الناس معه ، حتى أنه كان يرمي أفراد الشرطة بالحجارة ويشكونه عند الضابط ، إلا أن هذا الأخير يكتفي بتحذيره ومن ثم يطلق سراحه . 90% من أهل ( الديرة) يعرفون خربوش ، بل ويتفاءلون عندما يلقونه ، رغم أنهم يتوقعون منه شراً ، إن لم يكن فعلاً فسيكون كلاماً بذيئاً . ذات يوم كان في مجلس الحاكم ،  مرّ من أمامه رجل كان قد سبّهُ قبل عشرين عاماً ، فما كان منه إلاّ أن وقف وسط الجموع وسبّ هذا الرجل علناً !. ولما أنّبهُ الحضور ، أوضح السبب قائلاً : الأخ سبّني قبل عشرين سنه والحين رديتها له !. تشوفوني غلطان. سمع الحاكم القصة وضحك وأمر له بكسوة .
كان خربوش يلقي الكلام دون خوف من أحد .. ولم يكن كل كلامه بذيئاً .. بل كان يحمل روح الحكمة والنقد اللاذع للأوضاع المحلية ، وكان متابعاً للأحداث في العالم العربي ، ويستذكر كفاح الشعوب من أجل الاستقلال والتخلص من الاستعمار ، وكان يركّز على كفاح الشعب الجزائري والفلسطيني ، وكان يسمع إذاعة صوت العرب من القاهرة عبر راديو (ترانسستور) أعطاهُ إياه أحد أثرياء الحي .  لم يكن هندامه مرتباً ولا نظيفاً ! لأنه لم يتزوج ولا يوجد من يعتني به بعد وفاة والديه. كان يعيش في غرفة متواضعة في منزل خالته ، التي ملّت الشكاوى التي تنهال عليها من أهل ( الديرة) . وكان لاذعاً في الردّ عليها كلما وبّختهُ على أفعاله . المشكلة أنه يغيب عن غرفته يومين أو ثلاثة ، ويجدونه نائماً في صندوق حديدي قرب الشاطئ .. كما أنه لا يجيد الاعتناء بحالته الجسدية ، وليست لديه مواعيد للاستحمام وتقليم الأظافر وتبديل الملابس ، بل ليست لديه ملابس ملائمة . إنه يعيش في عالم يصنعه لنفسه ولا يريد من أحد أن يتدخل فيه . ذات يوم كان يصلي في المسجد ، وسمع صراخ أطفال خلف المصلين ، فما كان منه إلا أن قطع صلاته وهرول باتجاههم وضربهم على مؤخراتهم وطردهم من المسجد . مرة أخرى اقترب من عمال إدارة الكهرباء وهم يصلحون بعض الأسلاك المهترئة في الحي ، فما كان منه إلاّ أن مسك السلك الضخم الموصول بالكهرباء فصعقه وسقط أرضاً لا يلوي على شيء!. كان يجلس وبيده خرقة باليه على هيئة كيس يضع فيها حاجياته غير المعروفة وغير المهمة .. من بطاريات ميتة ومسباح رخيص وعلبة (لبان) وميدالية (مرسيدس) قديمة وبعض النقود المعدنية . يجلس عند باب أحد الأثرياء يتناول طعام الغداء بصورة بدائية وقد أسدل لحيته وشعر رأسه . وعندما يرفع (غترته) يبدو وكأنه من أهل الكهف . فلا يعرف متى يحلق رأسه أو وجهه ، ولا هو يرى وجهه في المرآة. بالطبع لا توجد مرآة في غرفته . إنه شخص (بوهيمي) شديد الملاحظة ، حاد العبارات ، كثير الانتقادات . لقد أُدخلَ السجن عدة مرات لتعرّضه لبنات الحي ، وكان قد لمس بنت الثري - الذي يُطعمه - دون أن يعلم أنها ابنته ، ولما وصل الأمر إلى الثري شكاه عند الحاكم . فأمر الحاكم بحبسه ثلاثة أيام حتى يتأدب !. لكنه لم يتأدب ، فقد نظمَ قصيدة هجا فيها الحاكم واتهمهُ بحب الأغنياء وعدم التعاطف مع الفقراء . وصل أمر القصيدة إلى الحاكم ، بعد أن قام بكتابتها أحد أفراد الشرطة . تم إحضار خربوش إلى ديوان الحاكم . كان ثابتاً غير مبالٍ بما حوله . دفعهُ أحد الحراس أمام الحاكم المُحاط بكبار القوم من عائلته ومستشاريه وتجار المدينة . قال الحاكم :
- شعندك يا خربوش؟
ردّ بكل جسارة :
- سلامتك طال عمرك .. أطلب من الله يطوّل عمرك.
نظر الحاكم إلى هيئته المزرية وشمّ رائحته النتنة كونه لم يستحم في السجن وما قبل السجن . قال الحاكم :
- بعدين معاك يا خربوش .. مته بتترك جهالتك وتصير رجّال ؟
ردّ خربوش باعتداد:
- آنه رجاّل طال عمرك .. ولو كنت مهب رجّال جان ما وقفت في حضرتك طال عمرك .. لأنك ما تستقبل إلا رجاجيل!.
بُهتَ الحاكم من كلامه .. وساوره شكٌّ بأن هذا الرجل يدّعي الجنون ، ولربما يكون من أفضل الحكماء . قال الحاكم :
- وشقصة القصيدة اللي قلتها أمس !؟
- طال عمرك .. ما يزعجك إلا اللي يحبك !. لأنه يقول الصج .. لكن بعض الناس يجاملونك ، وآنه مهب منهم .
تعجّب الرجالُ في المجلس من جرأة خربوش وأثنى عليه بعضهم .. بينما نفرَ آخرون وتطيّروا من حديثه . قال الحاكم :
- بس كلامك خسيس وما يليق .. وليكون تعيدها مرة ثانية وإلا حبستك شهر!؟
ردّ خربوش باسماً:
- طال عمرك إذا بعد كل حبس بأشوفك بأعيدها كل يوم !.
ابتسم الحاكم وبداخله ضحكات بحجم القصر.. لكنه كتم مشاعره ، ولاحظ الابتسامات على وجوه الحاضرين . تماسكَ الحاكم وقطّب شفتيه وقال:
- زين .. خلاص .. روح البيت. بس شوف ما أبي أسمع إنك سوويت من أفعالك الخسيسة .. فهمت ؟
ردّ خربوش وهو يهزّ رأسه :
- طال عمرك عاد لا تغيّر القواعد .. ليس على المجنون حرج ! آنه الله يسامحني لو ما صليتْ ، إشلون إنته ما تسامحني لو أخطيتْ !؟
عادتْ همهمات الضحك إلى صدر الحاكم ، لكنه كتم أنفاسه متعجباً من كلام خربوش . ضج المجلس بالهمهمات والابتسامات والإشارات . حسم الحاكم الحوار:
- خلاص.. ودوهُ عطوه ملابس وأكل .. وما أبي أشوفك تتعرض حق الناس مرة ثانية .. يللا مع السلامة .
جال خربوش ببصره في أنحاء المجلس الكبير.. ووقع بصرهُ على رجل كان قد نعته بالمجنون ذات يوم . ركز بصره عليه .. قال:
- المجنونة أمك !
تلفتَ الحاكم جهة المقصود .. واشرأبت الرؤوس لترى المقصود .. كان أحد مستشاري الحاكم . أعاد خربوش بصره إلى الحاكم وقال:
- طال عمرك .. الرجال مخافر مو مظاهر.
خرج مسرعاً من المجلس دون أن يهتم لأحد. سرتْ همهمات بين الحضور. فلقد وجّه خربوش إهانة كبيرة ليس للمستشار ، بل للحاكم نفسه على سوء اختياره للمستشارين .
أهالت الجرافات التراب الوحشي على القبر بعد أن تم سدُّ اللحد وَوُضِعُ الشاهدان ، كما قام  أهل الميت بجمع الصخور الكبيرة ووضعها حول القبر ، وبللَ أحدهم تراب القبر .. وتوارى المشيعون إلى دنياهم .
بحثتْ أم عبدالله في ملف محمد عن رقم زوجته أو منزله . وجدتْ رقم المنزل . نقرتْ على مفاتيح هاتف المكتب .. جاءها الصوت من الطرف الآخر .. علمتْ بأن زوجة محمد غادرتْ المنزل بعد الطلاق ، لكن الشغالة تعرف رقم هاتفها النقال. أعطتها الرقم وأغلقتْ الخط . وضعتْ القلم بين شفتيها بعد أن كتبتْ الرقم وسرحتْ إلى مكان بعيد . لربما تستشرف ملامح مستقبلها مع محمد إن حصل النصيب. نقرتْ الرقم .. جاءها صوت (شيخة) طليقة محمد :
- آلو..
جاوبتها أم عبدالله بدهاء وهدوء:
- مرحباً .. معاج وحدة تبي خدمة لو سمحتي أختي .
- خير وشاقدرأسوي لج ؟
- لو سمحتي .. آنه صحافية وعندي موضوع عن الطلاق ، ممكن تجاوبيني على سؤال أو سؤالين؟
- حاضر.. تفضلي.
- مشكورة .. آنه سألت حريم قبلج هذا السؤال: ما هي برأيك أهم أسباب الطلاق بين الزوجين ؟.
مازالت شيخة تحت صدمة الطلاق ، ووجدت الفرصة ملائمة للحديث ، خصوصاً وأنها لم تبثّ شكواها لأحد.. قالت:
- والله الناس لهم ظروف مختلفة .. والأسباب متعددة .. مثل : عدم التوافق ، اختلاف الرغبات والسلوكيات ، المواضيع المادية .
قاطعتها أم عبدالله:
- لو سمحتي أختي.. آنه ودي أعرف تجربتج إنتي.
امتعضتْ شيخة من السؤال .. فكّرتْ لبرهة .. (كيف عرفتْ هذه الصحافية أنني مطلقة) ؟  واصلت أم عبدالله :
- معليش أعذريني إحنا خذنا اسمج من مصادرنا .. وبعدين إحنا ما بننشر الاسم ولا العائلة .. بس رموز .. لا تخافين .
ردّتْ شيخة :
- بصراحة .. آنه قصتي غريبة .
- ممكن تختصرينها لي؟
- باختصار.. زوجي كان يخوني معا أكثر من وحدة ، وكلما سامحته زاد . والمشكلة إنه يروح معا أي وحدة ، المهم مرة !. رغم إنه وسيم وأنيق وكشخة.. لكنه يضعف جدام المرة وينزل مستواه حتى للخدم !.
- زين .. بس إشلون عرفتي إنه له علاقات ؟
تحمّستْ شيخة وأظهرتْ غصاتٍ حبيسة :
- عرفتْ مرة ومرتين وثلاث.. بس الأهم إني شفته معا الشغالة في غرفة نومي !. الملعون كان يعتقد إني مسافرة ، لكن الطيارة طارت عنا ورجعنا البيت ولقيته ماخذ راحته في غرفتي . مرة ثانية شافته أختي معا وحدة شقرا في السيارة ما أدري وين رايحين . مرة ثالثة طَرِشَتْ لي صديقه صورته بالتلفون وهو يبوس وحدة (جيكره) من إفريقيا .
كانت أم عبدالله تكتب القصص على الورقة .. وهي تنصت بإمعان لشيخة . توقفتْ شيخة .. انتبهتْ أم عبدالله ..قالت :
- زين ما حاولتي تتفاهمين معاه .. قصدي يمكن يكون السبب فيج إنتي !؟ يعني ما ماعطته حقوقه !.
نرفزتْ شيخة لهذا الكلام المباشر والقبيح .. لكنها تمالكتْ أعصابها .. ردّتْ :
- والله آنه مره وأعرف كيف أتصرف معا زوجي ، وحقوقه كان يأخذها على أكمل وجه ، لكنه إعيونه زايغة وطبعه خسيس.. من يشوف كومة سوده يلحقها.. حتى لو كانت كيس زبالة كرمج الله.
ضحكتْ أم عبدالله بداخلها .. وحاولتْ تلطيف الجو :
- لا هاذي مبالغة أختي .. بس ترى وايد رجاجيل عيونهم زايغة !؟
- معليش.. اللي زوجته مهب حلوة ومهملة ومطيورة يمكن تزوغ عينه ، لكن في وضعي آنه - لله الحمد – ما عليّ  قصور من كل النواحي . يعني شنهو بتعطيه غيري ؟ آنه عندي الأفضل والأجمل !.
- تستاهلين كل خير يا أختي .. والله يعوضج .. عيل ما فكرتي تتزوجين عقبه؟
تراجعتْ شيخة إلى الوراء ولكأنَّ إبرة حادة دخلتْ مسامَها .. قالت بحنق:
- أتزوج مرة ثانية ؟ أعوذ بالله .. آنه كفرت بالزواج وبالرجاجيل .. خلاص!؟ تعقّدتْ من شيء أسمه زوج !.
- يعني وحده مثل وضعج تحتاج شريك!؟
- ما أبي شريك .. ما جاني من الشراكة إلا الهمّ والغم والأمراض .. طز في هالشريك اللي ما يفكر إلاّ في شيء واحد !.
- بس الرجاجيل مختلفين .. ويمكن الواحد يغيّر سلوكه عقب التجربة !.
- مثل اللي كان عندي لو مرّ بعشرين تجربة ما أفتكر يتغيّر. هاذي حيوان .. تعرفين معنى حيوان !؟
أحسّتْ أم عبدالله بصدمة كبرى في صدرها ، وزادتْ لديها مساحة الصورة السلبية التي كونتها عن محمد .. تأكدتْ أنه لن يصلح لها . سألتْ شيخة :
- طيب.. يعني زوجج السابق ما فيه صفات زينة ؟
- أمانة .. إهو رجل كريم .. يصرف على البيت وعليّ ، ورومانسي لدرجة كبيرة، ووسيم ويحب الحوار ، لكن مشكلته يحب النسوان !؟
حبستْ أم عبدالله ضحكة في صدرها على الكلمة الأخيرة ، ودّعَتْ شيخة متمنية لها السعادة وراحة البال .
جلستْ تقرأ ما قالته شيخه .. وضعتْ خطوطاً تحت بعض الكلمات ..وهي تطأطئ رأسها غير مُركزة على أي موضوع .





                                         -13-
   -  أي موضوع بعد ؟؟ وهو فيه غيره ؟!
   -  آنه أشوف إنج تفكرين يا يمه .. ترى الزواج مهب لعبه!
   -  أدري يا ولدي .. بس بعد آنه أعاني أشيه إنتو ما تحسّون فيها.. العيون في 
      الشغل تلاحقني ..في الشارع تلاحقني .. لأن ما عندي طوفة أستند عليها
      ولو كانت رجّال ناقص.
طال الحوار بين أم عبدالله وابنها الكبير عبدالله ، والذي يُخفي عدم تأييده لمثل هذا الزواج غير المتكافئ . استأذن عبدالله كي يذهب إلى منزله . تلقفتها الحيرة وهي ساهمة لا تدري ماذا تفعل!. نهضتْ نحو غرفتها .. استقبلتها صورة ناصر . وقفتْ ..ابتسمتْ .. لمستْ إطار الصورة.. وصلتْ أصابعها إلى وجه ناصر .. خفق قلبها ..حادثها منولوج داخلي:
( بتسامحني لو تزوجتْ ؟ أدري قلبك طيب.. وأدري بك تحبّ لي السعادة . بس آنه خايفة !؟ خايفة هاذي الرجّال ما يكون مثلك !. وتبقى إنته وسطنا كل لحظة !. خايفة يا ناصر من المجهول ! إنت رحلتْ قبل الأوان ..وآنه ثماري مازالت تبتسم .. لكن الأيام حوّلتنى صحاري جافاها المطر . ما أدري يا ناصر بتسامحني لو تزوجتْ ؟).
تراجعتْ عن الصورة وفي عينيها دمعة عزيزة . دلفتْ بانهزام غرفتها وألقتْ بجسدها على السرير .
أحسّ خربوش بوجع جنبه الأيمن .. تنحنح وردَّد ما كان يردّده في الدنيا ..قال:
- جانه النمل الأبيض من شمال .. جانه النمل الأسود من جنوب .. آه يالهبوب.. آه يالهبوب !.
سمعه ناصر .. وناداه بلهفة :
- الجار.. أهلاً فيك.. منزل إمبارك إن شاء الله.
تلفّت خربوش على إثر الصوت .. واصل عباراته :
- جانه النمل الأبيض من شمال.. جانه النمل الأسود من جنوب.. آه يا الهبوب.. آه يا الهبوب !.
عاد ناصر من جديد:
- يا الحبيب .. عطنه وجه .. صباح الخير !.
تيقن خربوش من الصوت .. قال:
- صباح النور.. بس من وين تتكلم ؟
- آنه جارك ناصر الساكت .
- كاك تتكلم .. إشلون تقول ساكت ؟.
ضحك ناصر وعلّق:
- لا.. الجار بعد ينكّت !.. قول لي من تكون يا الجار ؟
- آنه خربوش .. كل الديرة تعرفني.
فرحَ ناصر فرحة كبرى.. لأنه يعرف مقالب ومواقف خربوش في الدنيا .. وسمع عنه الكثير .. بل التقاهُ أكثر من مرة عند إشارات المرور وهو يعبث بأعضائه. قال ناصر:
- يا هلا خربوش.. شهالصدفة الحلوة .. أقول صحبتنا بتكمل !.
- أي صحبة بعد ؟ يبه إحنه ميتين .. لا تفضحنا بعدين الرقابة تمنع الرواية !؟
- ما عليك .. الرواية خيالية .. ما لها علاقة بالواقع !.
- عاد أهمه يعرفون خيال !؟ على طول القلم الأحمر جاهز !.
- وين عبدالرحمن يسمعك.
- أي عبدالرحمن !؟
- عبدالرحمن المحامي .. أكيد تعرفه؟.
- أوه .. هاذي إلسانه طويل .. حبسوه جم مرة .
- لا ياخوي .. عبدالرحمن يدافع عن الحق.. واللي يدافع عن الحق مكروه !.
- والله آنه ما قصّرت فيهم .. من ستين سنة وآنه أتكلم ولا عليّ من أحد.. تذكر سالفتي معا الحاكم الله يرحمه ؟
- إيه .. يوم القصيدة !.
- إيه .. ما خليت شيء !!
- والله إنك رجال يا خربوش .. بس الزمن يقلّب الأوراق بسرعة .
تنبه عبدالرحمن للحوار.. قال:
- إشلون بوعبدالله.. أشوفك نسيت ربعك من جه الميت الجديد ؟.
ردّ ناصر باسماً :
- لا ياخوي.. نساك الموت !
ضحك عبدالرحمن من أعماقه .. كيف ينساه الموت وهو ميت! قال:
- دعاك ما له معنى ..ما تجوفني شبعت موت !؟ قول لي منو جارنا الجديد؟
- لا تستغرب ترى الموت حق على الجميع .
- أدري .. بس ودي أعرف منهو جارنا الجديد ؟
- جارنا الجديد إهو خربوش !. عرفته ؟
تفاجأ عبدالرحمن ..ابتسم ..وعلّق:
- مسكين خربوش بعد مات !. 
ردّ خربوش من الجهة الآخرى:
- يه .. مستكثر عليّ الموت .. كا إنتو ميتين !؟ تحسدني مثل أهل الدنية .. كله يحسدون الناس !.
ردّ عبدالرحمن وبداخله ضحكة :
- يا مرحبا خربوش .. زيّنت الدار .
- الدار زينة بأهلها .. أمحق أهل .. كلهم ميتين!؟
سادَ جو من الحبور مع مقدم خربوش .. وأصرَّ ناصر على تعريف الشلة بخربوش.. بدأ يناديهم واحداً تلو الآخر.. أجابه جابر :
- أوه .. إكملتْ !. .. خربوش معانه ؟.. إشلونك خربوش ؟؟
- آنه بخير.. من معاي؟
- آنه جابر الوردة ؟ بعد قول ما تعرفني !؟
- إشلون ما أعرفك .. يا ما حذفت سيارتك بالحصى . بس إنت إصغير شجابك إهني ؟
سخر جابر من السؤال .. ردّ متأثراً :
- شللي جابني بعد .. اللي ما ينطري .
- ليكون قاعدوك عن العمل وتعقّدتْ ومِتْ !؟
- لا ياخوي .. آنه جاني سرطان الله يلعنه .
- عاد على كل هالعلوم والمختبرات للحين ما لقوا له دوه !؟
- شأقول لك يا خربوش .. شققوا جسمي ثلاث مرات .. وكلما يلاقونه في مكان .. يطلع في مكان ثاني .
- إيه .. جسمك زين حق الزراعة !.
علق عبدالرحمن :
- زين خلونه نسولف بعيد عن  الأمراض والموت .
تحمّس ناصر:
- خوش .. بس يا جماعة بوالخير ماله صوت من يومين .. وعضيد أكيد جالس .. بس ما له خلق يشارك في الحوار .
صرخ ناصر:
- بوالخير.. وينك ؟ ليكون مزكّم أو حصران ؟.
ردّ بوالخير بتثاقل :
- أسمعكم .. بس شوي رأسي يعورني .. المشكلة ما فيه (بانادول) إهنيه !.
علّق جابر:
- ما تبي بعد (إسبرين) فوار !. حقيقة ما عندك سالفة !.
ردّ بوالخير:
- أشوفك صرت مثلهم يا جابر .. كنت مفتكرك عاقل !.
- شقالوا لك صرت مجنون !؟ لا.. قصدي من وين نجيب لك (بانادول) الحين؟!
حاول خربوش مسك طرف الحوار :
- يا جماعة خلونه نسولف عن المجتمع المدني!.
علّق ناصر وجابر:
- أوه .. خربوش يسولف عن المجتمع المدني ؟!
ردّ خربوش بلهجة احتجاجية :
- يعني ما مالي إعيونكم !؟ صحيح آنه ما دخلت الجامعة .. لكن جامعة الحياة علمتني أكثر منكم . وبعدين آنه كانت عندي حرية أكثر منكم ، لأنه عذري إني مينون !. آنه قريت كتب أكثر منكم .. وحفظت كتاب ( المجتمع المدني) حق (جون إهرنبرغ) عن صدر قلب .. فيه واحد منكم قرأ هالكتاب ؟.
سادَ جوٌ من الصمت ولكأنَّ خربوش أحرج خريجي الجامعات الأمريكية !. دندنَ خربوش : ( جانه النمل الأبيض من شمال.. جانه النمل الأسود من جنوب ..آه يا الهبوب ..آه يا الهبوب !؟
بادره عبدالرحمن:
- زين .. شيقول صاحبك (إهرنبرغ )؟ 
علّق جابر:
- عطنه من الدُرر ياخربوش زمانك !.
ردّ خربوش بامتعاض :
- شوفوا عاد ما أبي أحد يقاطعني .. لأني أدري إبكم .. كنتوا في الدنية تتطنزون عليّ وآنه ساكت وأسامحكم .. بس الحين لا فيه حاكم ولا في شرطة ولا ضباط !.
قاطعه ناصر:
- لا عندنا ضابط وعنده تاج ونجوم !؟
ردّ خربوش بسخرية :
- خله يشرب مايتهم .. مثل ما يقولون إخوانه المصريين .. تاج ونجوم يخرّع فيهم اللي عايشين إهناك .. إحنه إهني محد يخرعنا .. يكفى خرعوكم طول عمركم !.
علّق جابر:
- والله إنك صاج .. المهم قول لنه اللي تعرفه عن المجتمع المدني ؟!
قال خربوش بحماس:
- شوفوا يا جماعة الخير.. الدين يحب الوسطية .. ( وكذلك جعلناكم أمة وسطاً) صدق الله العظيم .
همهمَ الحضور ( ونعم بالله ) .. واصل خربوش :
- وأرسطو يقول :  " في الدول كلها ، هناك ثلاثة أقسام أو طبقات متميزة من المواطنين ؛ الطبقة الغنية جداً ، والطبقة الفقيرة جداً ، والطبقة الوسطى التي تشكل الحال الوسط . والآن من المعترف به باعتباره مبدأ عاماً هو أن الاعتدال والوسط هما الأفضل على الدوام . وقد نستنتج من ذلك أن الحال الوسط هي الأفضل من حيث تمتعها بهبات الحظ كلها . إن الطبقة الغنية والطبقة الفقيرة تنقادان ، على الأرجح ، بالجشع والخوف وعدم الشعور بالأمان . فالطبقة الغنية لا تعرف شيئاً غير الحكم ، والطبقة الفقيرة لا تعرف شيئاً غير الطاعة ، أما الطبقة الوسطى فمن المرجح أن يكون لها أعداء أقل من الطبقتين الأخريين. الراجح أن تكون الطبقة الوسطى ، بإذعانها للعقل والانضباط والاعتدال ، أقل عنفاً وطموحاً وطمعاً من الطبقتين الأخريين. تقتضي الدولة القويمة مواطنين يعرفون كيف يحكمون ويطيعون في الوقت نفسه ".*
علّق عبد الرحمن :
- يا سلام عليك  .. والله يا خربوش تصلح تكون أستاذ في الجامعة .. إنت أفضل من " الفزاعات" اللي ما يعرفون كوعهم من بوعهم .
قال ناصر:
- أحسنت يا خربوش .. لكن وين الطبقة الوسطى يا خوي .. مافيه .. يا تكون فوق .. يا تكون تحت . طبقة وسطى ما يطيقونها .. ولا يسمحون لها .. والانقياد واضح .. اللي فوق حق مصالحهم.. واللي تحت حق خبز إعيالهم .. وبعدين منهو يحب العقل هالأيام ؟ لكن تجلس تقول : هاذي صح.. وهاذي غلط لا .. ما يحبون هالشيء !.
قال جابر:
- والله الكلام اللي قاله خربوش كلام جميل .. بس للأسف كبار المنظرين السياسيين في العالم العربي ما يعرفونه .. ويخافون يقولونه .

• جون ، إهرنبرغ : المجتمع المدني .. التاريخ النقدي للفكرة ، مركز دراسات الوحدة العربية ، بيروت ، 2008 ، ص 54-55


واصل خربوش :
- وبعدين أهمه ما يعرفون إن الدولة الوسطية ما تصير فيها قلاقل أو ثورات .. ومثل ما يقول المؤلف : ( الدولة تحمي الغني من طمع الفقير.. وتحمي الفقير من جشع الغني ) . الوسطية نعمة .. لكن الربع يحبون (One man show ) !.
علّق ناصر:
- أوه .. بعد بالإنجليزي.. والله ما أنته بسهل يا خربوش !.
- إشلون عيل ؟ آنه تعلمت الإنجليزي بالكمبيوتر . ترى الإنجليزي أسهل من العربي .
تدخّل عبدالرحمن :
- صحيح .. بس ربعنا الله يهداهم ما يحبون لغتهم .. ما تشوف بعض المذيعين والمذيعات ما يفرقون بين المرفوع والمجرور !.
قال جابر:
- عاد المذيعين والمذيعات لهم قصص.. بعد الفضائيات ..الكل صار يبي يكون مذيع .. ما تمت مطربه أو ممثلة كومبارس في مسرح أو طقاقة في فرقة شعبية إلا وصارت مذيعة . لا لغة ولا لباقة ولا ثقافة ولا شكل أحياناً ، المهم تجيب إعلان ، ويلعن أبو اللغة والمشاهدين !.
علّق بوالخير:
- يالربع فيه مذيعة تشيل القلب في محطة ( طار وطبلة ) !.
تفاجأ الجميع بكلام أبو الخير.. قال ناصر:
- أفا .. بعد إنت تشوف هالمحطة يا بوالخير؟ ما خليت شيء حق الشباب!
- يا جماعة آنه روح .. مثلي مثلكم .. تبوني أحبس روحي ، ما أحب الأخبار اللي تكدر القلب .. تبوني أموت قبل يومي .
ردّ عليه جابر:
- يا بوالخير إنت ميت حقيقي .. بس هالمحطة مهب من مستواك !.
- عاد تبون كل شيء لكم .. يعني إحنه ما عندنا رب ؟.
تنبه عبدالرحمن :
- يا جماعة .. عضيد ماله صوت اليوم ؟
ردّ خربوش :
- منهو بعد عضيد ؟
قال ناصر:
- هاذي الضابط  بو التيجان والنجوم !
قال خربوش بتهكم :
- إحنه ميتين وما علينا لا من ضابط ولا من حارس .
شعرَ عضيد بأن جاراً آخر قد وصل وانضم إلى شلة " المعارضة" .. قال وهو يغمز من قناة الآخرين :
- حنا نرحب بأخونه الجديد .. وإن شاء الله جيرته تكون أحسن من جيرة غيره !.
سمع الجميع (نغزة) عضيد.. قال خربوش :
- شوف يا ولد الحلال.. ترى تيجانك ونجومك و حراسك إهناك !. إهني إنت واحد عادي مثلنا.. لا ترفع رأسك علينا ..ترى بنكسره !.
تفاجأ عضيد بهذه اللهجة قال في داخله : (إلسان هالرجال أطول من بقية الشلة) ردّ بحكمة :
- لا ياخوي .. هاذي مهب بداية !. وشفيكم يالربع كلكم ضدي !. آنه ما سوويت فيكم شيء !؟ آنه كانت عندي وظيفة مثل أي واحد منكم .. ليش مسووين معارضة ضدي !.
تدّخل عبدالرحمن :
- لأنك كنت قاسي معا الناس..وبهدلتهم !.
قال جابر:
- وما قصرّت في المواطنين والأجانب .. قول البعض يستاهلون العقاب.. لكن كل من يجي تحت يدك تراويه الويل.. ليش؟ وبأي حق ؟
ردّ عضيد :
- الظاهر إنكم ما صدّقتوا تأخذون راحتكم إهنيه .. لو صج عندكم مواقف جان تكلمتوا إهناك ؟
قال عبدالرحمن :
- إهناك إنتو تخلون أحد يتكلم !؟ واقفين حق الناس وقفة . وكل يوم تلاقون تخريجة لأفعالكم اللي تتنافى معا حقوق الإنسان !.
ردّ عضيد:
- حقوق الإنسان كذبة غربية إخدعوكم إبها !؟
صاح به الجميع :
- إسكت بالله عليك .. الكذبة إنت !. 
تحمسّ جابر: 
- حقوق الإنسان مهب كذبة .. شوفها في القرآن والسنة وفي أخلاق الخلفاء الراشدين ، وشوفها في الدستور وفي تقارير لجان حقوق الإنسان وفي المواثيق الدولية !. كل هاذي ما مالي عينك !.
احتج عضيد :
- إنتو درستوا لكم كلمتين في الغرب وصرتوا مثلهم !.
تدّخل عبدالرحمن :
- هذا كلام غير دقيق .. شوي شوي علينا يا عضيد ، تراك مهب في المكتب!. موقفك هاذي يذكرني بالتهمة الجاهزة عندكم ضد أي إنسان يطالب بحقه أو بالإصلاح .. على طول تتهمونه إنه عنده أجندة أجنبية !. ياهو .. إطلعوا من هاذي الكذبة الكبيرة .. الشعوب وعت .. والعقول إكملت .. وعلى قولتهم: العيال كبرت.. وكذبتكم مردود عليها .
قال عضيد بتخاذل:
- إنتو رأسكم عاصي .. وكل اللي تقولونه ما يآخر ولا يقدّم .. اللي بيصير .. بيصير.
قال ناصر:
- أكيد .. القوة تصنع الحق ولو كان باطل .
تدّخل ناصر:
- شفت غياب الديموقراطية شيسوي !؟ هاذي تأكيد على الانفراد بالرأي والديكتاتورية .
ردّ عضيد متأففاً :
- قولوا اللي تقولونه .. على قولة القايل: (القافلة تسير والكلاب تنبح )؟!
استاءَ خربوش من العبارة .. ردَّ باتزان :
- لا.. يا عضيد .. إنت رجل أمن ولازم كلامك يكون حكيم .. تعرف إنك قذفت الربع !؟ وهاذي اعتداء بلا مبرر..لأنا إحنه إنتناقش ونتحاور !.
قال ناصر بتهكُم :
- إذا رجل الأمن هاذي أمثاله وكلماته .. إشخليتوا حق إعيال الشوارع!؟ يبه إحنه ناس كبار.. عاقلين.. كلمنا بالمنطق واترك عنك أمثلة الحمير والبعران؟
ردّ عضيد :
- آنه تعبت خلوني أريّح !.
قال جابر:
- والله آنه أقول أحسن لك .. بس للحوار بقية !.
قال ناصر:
- ورانا وقت طويل .. طويل .. ومواضيعنا ما تنتهي.
تمتمَ عضيد في ذاته :
- الله يعينا عليكم .. شهالحظ اللي جابني عندكم !؟
شخير أبو الخير يرتفع ، ويبدو أنه لم يستسغ الحوار .. قال عبدالرحمن :
- يا جماعة خفّوا على عضيد شوي .. ترى كلنا ضده .. وبوالخير جبان ومحايد .. جذيه بتخلونه دايماً معصّب .
قال ناصر :
- وهو قَصّر عصبية في الدنية .. طول حياته شايف نفسه (كولونيل) .. خير إن شاء الله عطوك تيجان ونجوم .. بعد لو جايبهم بدراسة وفهامة جان زين!؟
قال جابر:
- كلام عبدالرحمن زين وطيب.. وبعدين إحنه يمكن نخفف (التون) عليه شوي.. يمكن يعطينه معلومات مفيدة عن شغله !.
ردّ ناصر:
- آنه والله منرفزني على كل اللي سواه في الدنية .. محد سلم من شرّه .. نفسي بس لو أطاله ..بس هالقبر قوي .. والربع سدّوه عدل .
قال عبدالرحمن :
- الله كريم .. وكل واحد وأعماله يا ناصر ياخوي .. وإحنه واثقين من عدالة الله .. لأن عدالة البشر ناقصة مهما كانت .
ردّد الجميع :
- ونعمَ بالله .







                                      -14-
    - ونعم بالله .. آنه بعد أقول..
بادرها المدير العام (بوعلي ) .. واصل كلامه :
- شوفي يا أم عبدالله .. آنه بأقصّر لج السالفة وبأكون مباشر جداً.
- خير يا بوعلي ؟
- آنه زوجتي مرة مريضة .. وإكبرتْ ..وودي أتزوج .. وما لقيتْ أفضل منج .. تقبلين تتزوجيني ؟
لم تفاجأ أم عبدالله بالعرض . فلقد لاحظت نظرات وإشارات المدير لها . وكانت – بحدسها الأنثوي – تدرك أنه لن يمضي وقت طويل حتى يفاتحها المدير بهذا الموضوع !. لكن العرض أدخلها مدارَ الدهشة من جديد !. تساءلت بداخلها :  (إشفيهم الرجاجيل جنّوا .. الكل يبي يتزوج ؟). في ذات الوقت شعرتْ بلذة انتصار ، كونها ما زالت مرغوبة وتلفت الأنظار. كان بوعلي  ينظر إلى وجهها بلهفة غريبة ، ويفرك أصابعه ، ثم يتناول القلم ويكتب لا شيء على الورقة .. أخرجها من ذهولها :
- إشقلتي يا أم عبدالله ؟
رفعتْ رأسها بخجل ونصف ابتسامة تحتل شفتيها :
- والله فاجأتني يا بوعلي.. ولا تنسى إن عندي أولاد كبار !
- إنتي شورج عندج .. وإعيالج ما لهم دخل في قراراتج !.
- صحيح .. بس الأمر يخصهم بعد.. تدري لهم مراكز في البلد.
- الزواج سنّة الحياة .. وإنتي عايشه بروحج . وتحتاجين أحد يوقف معاج.
صمتَتْ لبرهة وهي تقضم شفتيها بحركة لا إرادية .. قالتْ :
- بأردّ عليك بكره .
ابتسم بوعلي ابتسامة حوّلت وجهه إلى فم كبير مثل فم بقرة البحر.. هزّ رأسه ممتناً وقال: 
- مشكورة .. وآنه بانتظار الرد بكره .
نهضتْ أم عبدالله ونهض هو من خلف مكتبه وعيناه مركزتان على وجهها .. وما أن استدارت حتى جال ببصره على سائر الجسد الممشوق .  غادرتْ أم عبدالله المكتب.. وعاد بوعلي يفرك يديه فرحاً وهو يُمنيّ النفسَ بصيدٍ عزيز .
تفاجأتْ بوجود محمد في مكتبها باسمَ الثغر وقد أحسنَ رسمَ شاربه وعارضه .. وفاح منه عطر شرس . ابتسم لها ونهض مُحيياً . قابلته بحياد تام . جلستْ وراء المكتب وهي تنظر إلى وجهه وكأنها تقول له : ماذا تريد ؟ قال:
- صباح الخير أم عبدالله .
ردّتْ بحياد :
- صباح النور..
تلكأ في جمع الكلمات .. قال:
- آنه جيت أبغي الردّ !. صار الحين أسبوع .. شقالوا إخوانج ؟ شتقولين إنتي؟
نظرتْ في عينيه . قالت:
- للحين نسأل عنك ؛ لأن اللي يعرفونك وايد !. وأكيد كل واحد له رأي فيك.
شعرَ بلهجة سخرية في كلماتها .. تماسكَ .. وردّ :
- من حقكم تسألون .. بس طالت المدة .. وكثرة الأسئلة ما منها فايدة .
- ليش ما منها فايدة ؟ حط نفسك مكاني !؟
- لو آنه مكانج جان واقفت من زمان .
- لا.. واثق في نفسك وايد !.
- الحمد لله .. ثقتي بتكمل بس توافقين تتزوجيني !.
- خلنا نفكر أكثر.. والعجلة من الشيطان .
- على راحتج .. إخذي وقتك في التفكير.. بس عاد لا تنسين الموضوع.
زمّتْ شفتيها تعبيراً عن امتعاض دفين .. قالت :
- حاضر.. أمرك.
تنحنح محمد ورفع هامته عن الكرسي مودعاً :
- مع السلامة .
ردّتْ عليه بحياد قاتل:
- مع السلامة .
رافقته عيناها بضيق حتى خرج من المكتب . المسكين لا يعرف مكرَ النساء!. يعتقد أن المرأة صيد رخيص.. وأنها يمكن أن تقع مع أول كلمة إطراء . لقد صار لدى أم عبدالله موضوعان ، كلاهما فيه رجل !. ولئن حزمتْ أمرها فيما يتعلق بمحمد بعد الذي سمعته من طليقته ، إلا أنَّ عَرْضَ بوعلي الطازج ما زال على المائدة ، وقد أدخلها من جديد في دوامة الأسئلة المتقاذفة . فالرجل غير مُطلّق ، وله أبناء وأحفاد وهو أكبر منها بقليل ، وبالطبع إنه رجل ثري.. ولكن ماذا سيقول ابناها عن هذا العرض الجديد ؟ يبدو أن بورصة الزواج قد ارتفعت هذه الأيام بعكس بورصة الأسهم التي دوما تداهمها " الرايات الحمراء" ، ويبدو أن راياتها أكثر انتكاساً ! فما الذي يخبئه القدر لها ؟ رنّتْ كلمات بوعلي في رأسها من جديد .. قاومتْ .. حاولتْ نسيان الموقف .. لكن الكلمات كانت أقوى من إصرارها . كيف يمكنها التغلب على الموقف ؟! بوعلي شخص مناسب ، لكن زوجته قد تقلب عليها الدنيا .. وتضجّر حياتها . كثُرتْ مفاجآت حياتها .. وزادت مساحات الحيرة في عقلها .. مع من تكون ؟ والعاطفة تسحبها من مكان إلى مكان !. بينما العقل يجرها إلى عكس تلك الأمكنة. استدركتْ .. لولا رحيل ناصر لما حصل لها كل هذا . تقاذفتها الأسئلة .. وهجمتْ عليها الهواجس .. وأحسّتْ بأنها صَغرتْ في أعين ولدَيها . جالتْ ببصرها في أنحاء المكتب .. تصوّرتْ نفسها في منزل بوعلي الثري.. لكنها في نفس الوقت استحضرتْ شكل بوعلي مع كرشه الذي يُشبه كيس رز !. امتعضتْ .. كيف يمكن أن تعاشر رجلاً كهذا ، بعد أن قضت أجمل أيام عمرها مع ناصر ، الرجل الوسيم النحيل صاحب العبارات الرومانسية والمفاجآت الجميلة والأمسيات الوردية ؟.
الوقت يمرّ بطيئاً في هذه المدينة ، والإيقاع يقتل التطلّع . هذا هو قدر هذه المدينة  التي يعيش نصفُ أهلها في بيوت متهاوية تحت خط الفقر؟ هذه المدينة التي تعوي فيها الذئاب في الوقت الذي تصدح الفضائيات باسمها .. وبكرمها تبوح الصحف كل صباح !. الناس في هذه المدينة قانعون بما كتبه الله لهم ، وبما يكتبه النظام لهم . لا طموح لهم في تغيّر اسم شارعهم ولا لون بيوتهم ولا حتى شكل حدائقهم ؟ الناس طيبون وساذجون وخانعون . الناس في هذه المدينة يحبون الستر .. والأمان .. والنأي بالنفس عن أية منغصات !. فلا هم يتحدثون عن مستقبل .. ولا عن خطط .. ولا عن حياة الأبناء ، لأن الدولة تفكر نيابة عنهم .. وترسم مستقبلهم وتخطط لهم كيف ينامون .. وكيف يصبحون .. وكيف يعلنون الحب على زوجاتهم !؟. الناس في هذه المدينة لا يتروعون لو احترق بيت الجيران أو غرق طفلهم في بركة السباحة ، أو مات جارهم حزناً على مستقبله المسروق. لقد تعلموا على (الأنا) فقط .  الناس في هذه المدينة مسالمون وحبّابون وعافون عن كل دنس أو مُنغِّص للحياة . ما أجملهم عندما يتعرّض أحد المواطنين للاعتقال ، أو المرض ، أو التهديد ، أو الإقصاء !. إنهم يتركونه يعالج قضيته بنفسه ، وينأون بأنفسهم عن التدخل في شؤون الغير. إنها سياسية جد راقية وسامية وحافظة للذات وللمصالح . الناس في هذه المدينة يتبرعون للمحتاجين ولا تعرف يسارهم ما تنفق يمينهم .. ويقيمون الملاجئ للمعوزين .. ويكفلون اليتامى في شرق آسيا وإفريقيا.. ويحفرون الآبار في صحاري العطش .. ويقاومون مرض (السُكري) و( الضغط) ، لكنهم في داخل مدينتهم يمارسون ثقافة مختلفة عن تلك الممارسات الإنسانية !. فهم لا يسألون عن كاتب توقف عن الكتابة ، ولا عن موظف تم إيقافه عن العمل بناء على " مزاج" الوزير، ولا عن صاحب موقع الكتروني تم سجنه دون محاكمة !. ولا عن صاحب أرض تمت مصادرتها دون وجه حق !. بعضهم يسّور عشرات الكيلومترات من أراضي الدولة ويسجّلها باسمه ، ولا يعارضه أحد !. الوكلاء والمدراء يعينون ويقصون من يشاؤون دون رقيب . كما أن الصحافة متعاطفة ومتواطئة مع السلطة.
أم عبدالله جزء من هذه المدينة المتوحدة مع ذاتها ، والتي تتعرض للاغتصاب كل لحظة !. ولا تستطيع صدّ نوازع الشر !. وأم عبدالله غير قادرة على صدّ "الذكور" الذين يتحلقون حولها وألسنتهم متدلية مثل كلاب ( البول دوغ).  أم عبدالله نموذج حيّ لفقدان الرأي والبوصلة ، وهي تحاول أن ترمي أحجارها بطريقة سليمة ، لكن طغيان الأحجار الأخرى وجموحها تجعلها ضعيفة وغير قادرة على التركيز على الحجر الفائز .
أم عبدالله نسخة من المرأة التي تحاول اتفاقيةُ مناهضة العنف ضد المرأة التابعة للأمم المتحدة حمايتها  في كل أنحاء العالم !. ومن أجلها تُعقد مئات الجلسات ، ومن أجلها تقام عشرات المؤتمرات ، ومن أجلها تفقد العقول رُشدها في الحوار وتصبح مثل جماعات ( الهوتو ) و(التوتسي ) - في رواندا-  التي لا تعرف إلا السيوف طريقة للحياة . الخلافات ما زالت قائمة بين المنظمات الدولية وبعض دول العالم الثالث حول حقوق المرأة والطفل ، بل وحقوق الإنسان عامة . وما زالت التقارير" الرسمية" التي تُرفع إلى لجنة حقوق الإنسان في (جنيف) تفتقر أغلبها إلى الدقة والشفافية . دول العالم الثالث تعيش تناقضاً واضحاً ، سياسياً واقتصادياً واجتماعياً ، وهذا ينعكس على تصرفات شعوبها ورؤاهم للحياة .
إن أم عبدالله نموذج حيّ لمئات الآلاف من نساء العالم الثالث اللاتي لا يعرفن المصير ولا المستقبل ولا الحيلة !. وهنَّ إما أسيرات في عرائن الذكور، وإما مريضات في كبائن الأطباء !. الإشكالية تكمن في الأوضاع العامة في أغلب هذه البلدان التي عوّدت الإنسان ألا يكون شريكاً ، بل أجيراً!. ولا منتجاً.. بل مستهلكاً. هذه هي القضية الكبرى في هذه الدول . وبالطبع فإن القوة هي التي تحدّد ملامح الواقع وترسم شكل المستقبل .
تزاحمتْ كل هذه الأفكار في رأس أم عبدالله وهي تستذكر ما حدث لها هذا اليوم!. وبدأت تفكر كيف تصدّ  محمد  للأبد ؟  وكيف ستتعامل مع بوعلي !.
وقف زوجها ناصر عند سريرها بكل وسامته ، وحدّة نظراته وحُمرةِ وجنتيه .. بادرها :
- مرحبا أم عبدالله ..
رفعتْ رأسها من على المخدة فاغرة فاها وهي تضع يدها على صدرها .. ردّتْ بذهول:
- أهلاً حبيبي .
- ما وحشتج؟
- وحشتني موت يا بوعبدالله .. ليش رحت وخليتني وحيدة؟.
- آنه معاج كل لحظة يا حبيبتي .. ما حسيت لحظة إني فارقتج .
اقتربتْ من طرف السرير باتجاهه وهي مأخوذة لصورته .. رفعتْ يدها نحوه . قالت:
- وأنه ما حسّيت إني فارقتك .. إنته تعيش في أعماقي .. إنته روحي يا ناصر .. إنته النور اللي في عيوني .
ردّ والإبتسامة تملآ وجهه المنير:
- حياتي أم عبدالله .. وحشتيني.. قلت أمرّ وأشوفج وأتطمَن عليج .
- آنه بخير يا عمري.. آنه بخير.. بس إنت رحت بسرعة .. ما شبعت منك.
بدأت الدموع تنهمر من عيني أم عبدالله وهي مازالت رافعة يديها تجاهه .. بادرها ناصر:
- حبيبتي لا تبجين .. موعدنا في الجنة إن شاء الله .. بتكونين معاي للأبد .. آنه أدري إنج بتغفرين لي كل أخطائي .. والله سبحانه وتعالى بيلبي دعاج . إدعي لي يا أم عبدالله .. صحيح ما كنتْ من الفائزين في الدنية ، لكن فوز الآخرة أهم وأغلى . أرجوج يا أم عبدالله سلمي لي على الأولاد والأحفاد وقولي لهم إنهم وحشوني وايد .
بكى الوجه الوسيم بكاءً مراً وتقاطرتْ دموعه على الأرض . اقتربت أم عبدالله منه كي تلمسه فإذا هي تلمس الهواء .  تهاوتْ على السرير مُضرَّجة بدموعها وخيبتها. تلوّتْ على السرير وأجهشتْ في بكاء مرير.
- آه  يا ربي.. ليش يصير فيني جذيه .. شنهو ذنبي ؟ إشسوويت حتى أتعاقب بها الطريقة ؟ ليش يا ربي أموت في اليوم ألف مرة .. ليش خذتْ ناصر مني؟ ليش راح قبل الأوان ؟ آنه محتاجة له .. آنه أموت فيه . آنه بدونه كيان ناقص .. آنه بدونه عصفور نحروا حنجرته .. آنه بدونه كلمة خارج حديقة الأبجدية وخارج الشعر والنثر وبلاغة الكتاب . آه .. ياربي إرحمني .. خذني له .. وريحني يا ربي .. ما أقدر أعيش بين وحوش .. ما أقدر أتذكر اللي صار حق بوعيالي .. إقتلوه بدم بارد وبقرارات إدارية وأصابع مخملية كأنهم ملائكة !. يا ربي ريّحني من هالعالم .. خذني عنده !. أدري رحمتك واسعة .. وهذا الكون يضيق عليّ . أرجوك ربي خلصني من عذابي.. هذا الكون يضغط عليّ وآنه مخلوقة ضعيفة .. وما أبي أضعف أكثر!.
انهارتْ المرأة في نحيب يُشابه نحيبها يوم لفظ ناصر أنفاسه في المستشفى !. سمعتْ الشغالة الآسيوية نحيبها .. دخلتْ عليها بكوب ماء . ماذا يفيد الماء بمساحاتٍ من عطش السنين ؟ ماذا يفيد كوب الماء في لحظة فارقة بين الوعي واللاوعي .. الوجد واللاوجد .. الالتقاء واللاالتقاء !؟ شربتْ الماء بصورة هستيرية ونحَّتْ الكأس جانباً.. ألقتْ رأسها على المخدة مستسلمة للقدر. أغمضتْ عينيها ورأتْ داخل جفنيها سواد الكون .








                                      -15-
الكون هو ذاك الشكل الذي نراه لحجم العالم الذي نعيش فيه وما حوله . وهو يعني بالأصل النظام في الثقافة الإغريقية ، وهو ما يعني عكس الفوضى . وهذا يعطينا الدليل على أهمية انتظام الكون وعدم اهتزاز مكوناته حتى يستمر النظام . أما الفضاء الكوني ، فهو تعبير عن الوجود المادي ، لا يرتبط بالزمكان – كما هو في الكون – بل بوجود الأرض والكواكب وغيرها من الأجرام والأجسام . وحسب المصادر فإن الإنسان لم يعلم من أسرار الكون إلاّ 4% فقط . أما الكيان فهو ذاك الحجم المستقل المتجرد الذي يميز كل كائن عما غيره . وهذا الكيان يتجسّد ويتميز بصفات خاصة به ، وله بعض القيم التي تبرز في مجال الكائن . والفضاء الكوني يسير وفق نظريات ومحددات مُحكمة بحيث لا يتم التداخل أو التقارب أو التباعد بين جزيئيات هذا الفضاء ؛ وإلاّ حدثت كارثة . في هذا الفضاء الكوني توجد الأرض التي نعيش عليها ويوجد عليها للأسف اختلالات كثيرة تهدّد الكيانات ، وتجترئ على خصوصياتها وكرامتها ووجودها . لذلك قامت الحروب على هذه الأرض منذ بدء البشرية ، وتنازع البشر على الطعام والماء والنساء والحيوانات . حتى وصل نزاعهم إلى العصر الحديث حيث بدأ النزاع على النفط والغاز والحدود والحريات. ولأنَّ أسرار الكون عند خالقه ، وأننا لا نعلم منها إلا 4% حسب أقوال العلماء ، فإن أسرار الفضاء الكوني أصبحت معروفة لدرجة كبيرة بحكم الدراسات والمسابير ورحلات الفضاء والمراصد الضخمة . وفي هذه الأرض ظهرت الثقافات والنظريات والتحولات الاجتماعية ، تماماً كما ظهرت فنون القتال والقتل ، والإغارة والأسر ، ونُصبت المشانق والمقاصل ، وقُطعّت الألسن على مرّ العصور . وإذا كانت الأرض تحمل كل الكيانات السياسية والعسكرية والاقتصادية ، فإنها أيضاً تحمل الكيانات الضعيفة مثل العصافير والحمائم والنساء ، وهنّ أضعف خلق الله .
أم عبدالله كيان من هذه الكيانات أوجدها الخالق على كوكب الأرض ، تكاد تكون مستقلة في كيانها عما يجري على  هذا الكوكب .. وتحاول ألاّ تتدخل في كيان أحد ، خصوصاً بعد أن رحل الكيان المُكمل لكيانها للأبد ، وصار ضمن الفضاء الكوني ولكن تحت الأرض .. وأصبح أيضاً كوناً خاصاً بها ، وهو نظامها عندما يختل بها نظام الأرض . لهذا ، كانت تلك المقدمة عن الكون والفضاء الكوني والكيان .
دخلتْ أم عبدالله قبر ناصر في هذا الصباح الشتوي ، حيث الفضاء الكوني يعصف ويلقي بدموعه على المقبرة . ارتوتْ القبور العطشى من هذا المطر الذي لم يتوقف منذ يومين ، ولكأن هذا الفضاء أراد أن يرسل رحمته للأفواه الفاغرة التي اشتاقت لشربةِ ماء !. كانت أم عبدالله أجمل وأزهى .. وكانت ابتسامتها أكثر إشراقاً. احتضنها ناصر بقوة .. قال:
- وحشتيني .. إشلون الأولاد ؟
ابتسمتْ أكثر وهي  في حلة بيضاء كملاك.. ردّتْ :
- بخير.. يسلمون عليك .. إشلونك إنت ؟
- آنه بخير.. ورعاية الله.
- وحشتني وايد.. ومكانك محد يسدّه يا ناصر.
- وانتي بعد وحشتيني.. أشقد أتذكر أيامنه وليالينه ..إشقد أرددّ كلماتج وأتذكر همساتج.. إحنه كيان واحد يا نورة .. وإذا فرّقنا القدر أكيد بيجمعنه مرة ثانية.
- إن شاء الله يا حبيبي.. بس خلك مرتاح ولا تفكر بشيء.. كلها أيام وألحقك.. هاذي الدنيه .. ناس يولدون وناس يموتون .
- صحيح .. أوه ما قلت لج ّ.
- خير حبيبي؟
- عندي ربع .. خوش ربع إهنيه . أحسن من ربعي اللي في الدنية .. اللي نسوني كلش من طلعوني من الشغل .
- أكيد ربع الدنية مهب كلهم فيهم خير..يحبونك ويتصلون فيك دام لهم مصلحة أو إن كانت لك دالة على أحد.. وبس تطيح أو يشيلونك من الكرسي محد يسال عنك .
- إيه والله.. لكن ربعي اللي إهنيه وايد مريحيني ..
- ومن أهمه ؟
- أهمه الله يسلمج عبدالرحمن المحامي ، وبوالخير وكيل السيارات ، 
قاطعته :
- على فكره سيارتي اللي شريناها من معرضه قامت توقف .
ضحك الاثنان.. واصل ناصر:
- وربعي بعد .. جابر الوردة ، والضابط عضيد بن عاضد ، وآخر واحد انضمْ للشلة خربوش اللي كان مينون .
ضحكت أم عبدالله :
- خربوش بعد صار من ربعك ؟
- يه .. خربوش أحسن واحد مسوي لنا جو .
- عليكم بالعافية .. تسلّوا واضحكوا .. ترى ما في أحسن من راحة القلب .
شعر ناصر باندفاع غريزي نحو أم عبدالله .. حاول أن يقترب منها .. مدّ يدهُ نحو كتفها .. لكنها تلاشت ، مسكَ جدار القبر .
هذا هو الكيان ينشطر إلى شطرين ؛ شطر فوق الأرض وشطر تحتها !. وبين الشطرين الكثير من العذابات والشجون والذكريات .
كمنَ ناصر في خشوع وطمأنينة يحمد الله على أن أم عبدالله بخير ، وأنها ما زالتْ تتذكره ، وآلمهُ أنَّ أصدقاءَهُ في الدنيا لم يكونوا كذلك معه ، وأنهم تخلوا عنه بعد إحالته على التقاعد ، بل وكثير منهم لم يعدهُ في مرضه الأخير.
في الجوار حوار ساخن يدور بين خربوش وجابر وعبدالرحمن . كعادته حاول خربوش إثارة جيرانه . خصوصاً وأنه في شوق لممارسة عادته القديمة وهي التحرش بالناس مهما كانت مستوياتهم أو وظائفهم . سمع جابر يقول :
- مشكلتنا عدم تفهم المجتمع لماهية المجتمع المدني .
قال خربوش :
- إيه الناس تعودوا يعيشون مثل الخرفان .. ما يدرون متى بيعطونهم (الجَتّ) البرسيم ، ومته بيودونهم حق القصاب !.
تدخّل عبدالرحمن :
- والله كلامك صح يا خربوش .. وبعدين في ظل هالأوضاع محد يعرف وين يطق رأسه !. ما فيه إلا المخفر . بس هاذي اللي تعلموهُ الناس لو صارت مشكلة . يعني الفردانية إخلقت مجتمع متفكك وإن كان يتكلم لغة وحدة ، وله دين واحد ، ويتشارك في قيم وحده .
قال خربوش :
- إسمعوا إشقال (إهرنبرغ) عن المجتمع المدني :
" وفرّ القانون الطبيعي نظاماً للحقوق مكتملاً وقائماً بذاته ؛ فالانتقال إلى المجتمع المدني والدولة يجعل الحضارة إمكانية قائمة على تأسيس وانفاد آلية قوية تستطيع التغلب على الانفلات الفوضوي للمصلحة الفردية . فالدولة بمقدورها أن تصحّح الخلل الموجود في حال الفطرة الطبيعية لأنها تأسسَتْ من خلال قانون عمومي ، وهو هيئة يمكن أن تُصدر أحكاماً نزيهة ، وسلطة تفرض التنفيذ . إن أولئك المتحدين في هيئة واحدة ، ولديهم قانون ونظام قضائي راسخان وعموميان يمكنهم أن يحتكموا إليهما ، ويتمتعون بسلطة للفصل في النزاعات التي تنشب بينهم ، ومعاقبة المعتدين ، أقول إن أولئك إنما يعيشون في مجتمع مدني . أما أولئك الذين يفتقرون إلى مرجعية في هذا العالم يحتكمون إليها ، فما زالوا في حال الفطرة . فكل واحد منهم بمعزل عن الآخرين ، يحكم وينفّذ لنفسه بنفسه ، وهذه كما بيّنت أعلاه حال الفطرة بأتم أشكالها . إن سلطة الدولة وحكم القانون يوفران إمكانية السعي وراء المصلحة في شروط من الحرية الفردية والأمن المتبادل". *
علّقَ عبدالرحمن :
- يا سلام .. وينهم يسمعون هالكلام الطيب ؟.
قال جابر:
- صحيح .. إقامة الدولة على قانون عمومي .. يعني يشترك فيه كل الناس لا شك بيكون نزيه وبعيد عن المصلحة الفردانية ، وهو بيساعد السلطة التنفيذية على إدارة الحُكم وصرامة فرص التنفيذ لصالح الجماعة .
قال خربوش :
- يا جابر.. إشقد صاحوا الجماعة من ربعكم يبون تشكيل جمعيات للمجتمع المدني ؟ وإشقد إرفعوا مذكرات للإصلاح ، على الأقل دون التدخل في ممارسات الحُكم ، محد عطاهم وجه !؟ لا وسلّطوا عليهم جماعات حتى يكفرونهم ويفتون ضدهم فتاوى تدخلهم السجن .



• مصدر سابق ص 175-176


تدخل عبدالرحمن :
- المشكلة يا جماعة محد فاهم معنى المجتمع المدني .. ومحد قادر يتكلم عن السلطة والدولة ، وحقوق كل طرف !. وأهمه اقتنعوا إن وصول المجتمع المدني يعني القضاء على السلطة !. وهذا فهم خاطئ لأن المجتمع المدني يحتاج إلى سلطة تدعمه ، لكنهم لا يؤمنون بمبدأ الشراكة .. ومشكلتهم في اللاعب الواحد اللي إهوه السلطة ، رغم إنّ اللعب الجماعي زين .. وما يُنهك الفريق ، ويحقق الأهداف .
قال ناصر:
- هاذي إذا كان فيه أهداف !. المشكلة إن الأهداف مهب واضحة .. وتتغيّر الأهداف عندهم مثل ما يتغيّر المدرب لين (خفق) المنتخب !.
ضحك الجيران كلهم على هذه القفشة . واصل ناصر:
- صج  يا جماعة .. إشدخّل المدرب إذا الفريق غير منسجم ؟! واحد من الشرق وواحد من الغرب !. واحد من إفريقيا وواحد من أمريكا الجنوبية أو الشيشان ؟ مول جنهم ( جيت أرناق ) *
علّق خربوش:
- مسكين المدرب يحطونها في رأسه .. بس ما عليكم يدفعون له قيمة العقد كامل ، ولو توه ، ما مضى عليه شهرين !؟
قال جابر:
- والله المدربين مستانسين .. من يطبون المنطقة ما ودّهم يطلعون منها ..تشوفهم يدربون فريق إهنيه ..وعينهم إهناك ، يدرون إذا (خفق) الفريق بيطردونهم ، فلازم يأمنون مستقبلهم .



• بائع أقمشة ملونة متجول في الخمسينيات.

قال عبدالرحمن :
- والله يا جماعة آنه أتعجب .. عقود لاعبين - ما يحققون بطولات وما يجيبون أقوال ( أهداف) حق الفريق -  بعشرين أو ثلاثين مليون !؟ لا وفيه لاعب عقده الشهري مليون !؟ هذا غير الإكراميات لو صادف وجاب هدف !. فما بالكم بالمدربين ؟ وعلماء الجامعات والمدرسين مساكين ما يزيد راتبهم عن 25 ألف في الشهر.
ردّ جابر:
- هاذي يا خوي عبدالرحمن نتيجة اختلال الرؤى وضبابية الموقف ، وعدم وجود مساءلة !. وهم يدرون إن لعبة كرة القدم شعبية ولها جمهور ، ولها بعد أهداف ثانية ، والصرف عليها واجب لأنها تسعد الجمهور .
ردّ خربوش:
- تسعده نعم .. لكنها بعد لها أهداف ثانية مثل ما قلت !؟ والكرة عنصر مكمل للدولة .
قال عبدالرحمن :
- يالربع المؤلف خايف من هالمقطع !. آشوفه اختصره وايد ..
ردّ خربوش :
- يه .. شعلينه من المؤلف !.. إحنه ميتين .. ما علينا من أحد .. ما تشوفون يدفعون الملايين حق حقوق الدوري الإنجليزي والإسباني والإيطالي ، ياريت بهالفلوس يطورون التعليم . ردّد خربوش بهمس مسموع : 
-  يانه النمل الأبيض من شمال.. يانه النمل الأسود من جنوب .. آه يالهبوب..آه يالهبوب !.
توقف الحوار لبرهة .. كانت الشلة تريد تفسيراً من خربوش على كلمته الأخيرة!. لكنه صدّهم قائلاً :
- يستحيل !.  خلو اللي في الدنية يفسرون ويفهمون المعنى !  أما آنه فما عندي تفسير !؟ ولعلمكم هاذي الجملة ما حطها المؤلف .. آنه جبتها معاي من الدنية.
دخل ناصر في الحوار خاطفاً :
- عاد كل شيء ولا التعليم !. جربّوا في إعيالنه تجارب . وللأسف أغلبها ما نجحت . كانوا مغترين بالفرنسي ، يعني لو تخرّج الولد يعرف فرنسي بيكون فطحل زمانه !. ركّزوا على الفرنسي لكن مستوى طالب الثانوية ضعيف في الفرنسي والعربي !. وبعدين التعليم مهب لغة أو فك الخط. التعليم يا جماعة إعداد الطالب حتى يواجه الحياة ويفك رموزها ، والنجاح في المواقف الصعبة . هاذي إهو هدف التعليم ، ويمكن نوصل له بأية لغة !.
قال عبدالرحمن :
- إحنه كان تعليمنه إشزينه في الستينات !. كل وزرائنه وسفرائنه وأطبائنه ومهندسينه ودعاتنه وعلمائنا من التعليم الحكومي !. وما شاء الله أغلبهم ملأ مكانه وأثبت نفسه . صحيح في بعضهم لك عليه ، لكن الأغلبية ما شاء الله إحملوا أمانة الوطن وكانوا قدّها .
قال جابر:
- الحين يالربع بعض المسؤولين ما يعرف يكتب عربي صح !. لا ولا القواعد والرسائل الطويلة !. وبعضهم الإنجليزي عنده (ميح) كلش ، وتشوفه حاط له مترجم أو خبير يحوّل له الرسائل اللي تجي المكتب حتى يترجمها له وهو يوقع الترجمة ولا يفهمها .
تنبه ناصر :
- يا جماعة بوالخير صار له يومين ما سمعنا له حسّ ، وعضيد اليوم بعد ساكت ، ما أدري مقاطعينه ؟.
علّق عبدالرحمن :
- صحيح والله .. ليكون عضيد زعل من كلام أمس واتفق معا بوالخير على مقاطعتنه !.
قال خربوش :
- عاد بوالخير له مصلحة معا عضيد ، أكيد ضابط .. ويساعده في بعض الأمور، والضابط يستفيد من بوالخير وتسهيلاته !.
أوقفهم عبدالرحمن :
- يا جماعه .. المصلحة كانت في الدنية .. إهني ما فيه مصالح .
استدرك خربوش :
- أوه .. صحيح آنه عبالي التجار والضباط ما يموتون .. لأنهم يعيشون حياة سعيدة.. والفلوس في يدهم (زي الرز) مثل ما يقولون إخوانه المصريين.
قال جابر:
- خلونه نصحيهم .. ما يصير .. ذيله ربعنه وجيرانه !.
قام جابر بضرب جدار القبر بقوة ونادى :
- بوالخير.. عضيد .. وينكم يبه !؟ الشمس طلعت وإنتوا للحين نايمين .
تلقى الجميع هدوءاً قاتلاً من جهة قبر عضيد وبوالخير.. تساءلت الشلة ماذا حدث؟
قال ناصر :
- يا جماعة .. طلعت يا محلا نورها شمس الشموسة .. عاد وين عندنا جاموسة حتى نحلبها !؟
ضحك الجميع .. قال خربوش :
- ليكون شدّوا من الفريج ؟!
قال ناصر:
- لا يا خربوش هالفريج محد يقدر يشدّ منه .. خلاص مقرر لين يوم القيامة .
قال عبدالرحمن :
- يمكن للحين نايمين .. تدرون هم من المولاة .. وما يطيقون المعارضة!؟
ردّ جابر:
- والله ذكرتني بالمولاة والمعارضة في الدنية !.
علّق ناصر:
- المولاة والمعارضة في الدنية حوسه !. يعني إحنه نعرف إن المولاة تعني التأييد والمبايعة والتناصر، ودوماً المولاة تكون للحكومة اللي تحكم ، والمعارضة جماعة ليست في جانب الحكومة ، وبالتالي تفنّد أعمالها وتنتقدها إن كانت تتعارض مع مصالح الناس . لكن معنى المُعارِض في المفهوم المجتمعي عندنا ملتبس !. لأن المُعارِض لازم ينتمي إلى حزب سياسي ، ويعارض أسلوب الحزب الآخر اللي يتولى السلطة . وبعدين ، مب كل غير موالي يعني إنه معارض !؟ الجماعة يستخدمون لفظة مُعارِض  لأي شخص ينتقد أعمال أجهزة الدولة !. وهاذي خطأ شائع .
قال عبدالرحمن :
- نعم .. استخدام اللفظ في غير مكانه ! وهاذي بعد يذّكرنا بالأنظمة الجمهورية اللي استلمت الحُكم في البلدان العربية ، كلها ديكتاتورية ، لكن الحاكم أو الرئيس في كل خطبه يردّد إن (نظامنا ديموقراطي تَعدُّدي) .. وكله كلام فاضي خدّروا به الشعوب !.
ردّ جابر:
- المشكلة إن فيه أنظمة وراثية في دول جمهورية ، وتعلن إنها بعد ديموقراطية ! آنه بصراحة ما أدري ليش العرب يضحكون على بعضهم بهاذي الطريقة .. وكأنَّ الناس ما يفهمون طبيعة الحُكم ولا يعرفون ممارساته اليومية !.
علّق خربوش :
- يا جماعة .. مسألة الحُكم في العالم العربي شخصّها الدكتور باقر النجار كالتالي:
" لقد بدتْ الدولة العربية ومؤسساتها على استعداد في بعض حالاتها لأن تدمّر المجتمع الذي تقف على قمته إذا ما أتاح لها ذلك فسحة من الاستمرار وقدراً من القوة والأمان . وهي لذلك توظف كل الإمكانيات الاقتصادية والثقافية والمعرفية المتاحة له ، لا لكي تتصالح وتتداخل مع المجتمع الذي انبثقت منه ، وتكسب بالتالي شرعيتها عبر قنوات ومؤسسات شرعية واضحة المعالم والسلطات ، وإنما تتجاوز كل ذلك باستحضار أشكال ونماذج حداثية وأخرى ما قبل حداثية تُعينها ولو مؤقتاً على تجاوز معضلتها أو مأزق شرعيتها السياسية . فالثقافة السياسية لمؤسسة الدولة العربية قائمة على فكرة الاستفراد السلطة وحجبها عن المجتمع . كما أن موقفها من المجتمع يقوم على اعتباره مجموعة من الأتباع والرعايا (Subject)، وليسوا مواطنين لهم كل الحقوق وعليهم كل الواجبات . وأن ما تقدمه الدولة للمجتمع وأفراده إنما هو من قبيل الهبات لا الحقوق . وهي في ذلك بدلاً من إشاعة فكرة المواطنة وثقافتها القائمة على حق أفراد المجتمع في أن يتمتعوا بالحقوق المتساوية غير المؤسسة على الدين أو العرق أو المنشأ أو على الولاء لسلطة سياسية وإنما المستندة إلى الانتماء إلى المجتمع وثقافته السياسية والاجتماعية ، والخضوع لقوانين الدولة وتشريعاتها والعمل على تغييرها في الأطر والقنوات الشرعية القائمة ، وليس بالعنف والتدمير." *
علّق جابر:
- والله جبتها يا خربوش.. هذا هو بيت القصيد .. ما لم تتغيّر نظرة السلطة إلى المواطن ما بيصير تطوّر . لازم تتصالح السلطة معا الشعوب ، وتتكامل معا تطلعاتهم . والشعوب مهب "رعايا" مثل ما كانوا يكتبون على الجوازات ، أو المراسلات أيام أول . الشعوب بشر لهم حقوق مثل ما عليهم واجبات .. وأهم الحقوق الحريات الخاصة والمساواة وعدم التميّز وعدم استخدام العنف لتدمير الأشخاص أو الكيانات المُطالبة بالتطور والإصلاح ، وحق المشاركة في تقرير المصير وبناء المستقبل .
قال ناصر:
يا جماعة .. صدقوني .. كنتوا تتكلمون عن المُعارضة والموالاة ، كلنا ترى موالاة في نهاية الأمر !. بس فيه موالاة عَميه ، وفيه موالاة إمفتحة !؟ وآنه ما أعتقد إن شخص - خصوصاً في منطقة الخليج – ما يحب بلاده وأهله، وإن انتقاده لأداء الحكومة لا يعني إنه مُعارض أو يبي يهدم الدولة !؟ هذا فهم خاطئ ، ياريت معانه مندوب من الجريدة ينقل حق اللي فوق !؟ المُعارضة لا تنطبق بمعناها الأساسي والحقيقي على بعض المطالبات الإيجابية الهادئة لأفراد في منطقة الخليج ، وما يجوز يكبرون الموضوع.





__________________________________________
د. باقر النجار ، الديموقراطية العصيّة في الخليج العربي ، دار الساقي ، بيروت ، 2008 ، ص 32

تنبه الجميع على صوت عضيد وهو يصرخ :
- آه ..آه .. أرجوكم آنه ما سوويت شيء .. آه ..آه .. كفاية بأموت !. حرام عليكم .. كفاية .. ما تم فيني دم ! حرام عليكم ..والله ما أعيدها.. صدقوني ما أعيدها .. خلاص توبة .. آنه تعبت.. راسي انكسر.. وعيوني طلعت برع.. خلاص ما أعيدها وما بأشتغل في الأمن .. أرجوكم رحموني .. آه.. آه.
قام الجميع بضرب جدران قبورهم لتنبيه عضيد.  فجأة اختفى الصوت وسمعوا همهمات غير مفهومة .. قال ناصر:
- عضيد.. شالسالفة ؟ حلمان ؟
قال خربوش:
- كابوس.. يستاهل .. مثل ما كان يسوي حق الناس كوابيس في الدنية .. خله يعاني الحين !.
قال عبدالرحمن :
- يا عضيد.. وشفيك تصارخ ؟
ردّ عضيد بتثاقل:
- حلمان يالربع .. كابوس رهيب !.
قال جابر:
- حلمان أشوه .. عبالنه جوك الربع حق الحساب !.ترى إحسابك عسير ياللخو.
تدخل بوالخير بهدوء:
- خلو الرجال ينام ياجماعة .. انتو مزعجين الميتين ، إشعليكم منه ؟!
علّق خربوش:
- سكت دهراً ونطق كفراً !. شوف يا بوالخير ، ترى سياراتك وكراجاتك وشيكاتك كلها بتحترق لو تدَخَلت في شؤونا .. أو تآمرت علينه معا الضابط عضيد .. خلك محايد أحسن لك .
ردّ بوالخير مرتعداً :
- لا.. لا.. كل شيء إلاّ سياراتي وكراجاتي وشيكاتي .. هاذي ما لكم دخل فيها .. مسوويها بعرق جبيني .. وإهي الحين حق أولادي وبناتي وأحفادي.
قال خربوش في داخله : صَدّق الجبان !
تدخّل جابر في الحوار :
- يا جماعة .. من حق عضيد إنه يحلم أو يركبه كابوس .. يعني إهوه مهب بشر؟ وبعدين الكابوس ما يصيب إلاّ الظالمين أو اللي ما يمشون سيده.. واللي ما إعرفُوا قيمة الناس في الحياة . وايد مثل عضيد يظلمون الناس تجيهم الكوابيس كل ليلة ، لأنهم ما يتعاملون معا الناس كما أمرهم الله ، لا وتشوف بعضهم في المساجد يراكعون ، والله يدري بأفعالهم الشينة !.
قال عضيد :
- يا جابر.. تراك من جيتنا زاد العيار .. خلك في حالك أحسن لك .. والكلام البذي ما يفيدك .. وراك إحساب !.
ردّ جابر بحماس وسخرية :
- سمعوا منو يتكلم عن الحساب وعن الكلام البذي ؟. نسيت يالأخ أيش كنت تقوله حق المُضطهدين اللي حبستهم ؟ نسيت السَبّ والشتم والرفس والجَلد وإغراق المتهم في الماي الحار ؟ نسيت الكهربه في الأماكن الحساسة ؟ منهو وراه إحساب .. إحنه وإلا إنت يا الظالم ؟!
قال عبدالرحمن :
- أخ عضيد . أمس وصفتنا بالكلاب ، وهاذي كلام ما يليق لا بك ولا إبنا ، لأنا إحنه بعد إعيال ناس ! إنته لازم تتخلص من عقدة النياشين اللي كانت عندك .. وتتعامل معانه كميّت يا ميت !. وبعدين الحساب جايك جايك .. وكل واحد بيتحاسب على أعماله . وأعتقد إن أعمالنا كلنا اللي إهنيه ما تطاولت على بشرية الآخرين ، ولا أهانت كرامتهم.  يمكن تكون أخطائنا في حق الخالق ، وندري إنه غفور رحيم ، لكنا ما عذّبنا بشر أو ظلمناهم .



قال ناصر:
- أخ عضيد يبي يسوي  روحه ( هيجل) * المقبرة ، وهو ما يعرف كوعه من بوعه !.  عقدة الأمية عنده خلته "يعبد" النياشين ، وهاذي مشكلة . واللي بيته من زجاج لا يرمي بيوت الناس بحجر.. فهمت !.

زاد حنق الضابط عضيد واصطكت أسنانه ، لكنه ليس بيده حيلة إلاّ الصمت ولعنْ الحظ الذي جاء به إلى هذا المكان بالذات من المقبرة.












______________________________________________
جورج هيغل ، فليسوف ألماني من أهم مؤسسي حركة الفلسفة المثالية في أوائل القرن التاسع عشر .



                                           -16-      
 " المقبرة مقبرتان .. الأولى هي التي يسكن فيها أبطال هذه الرواية حالياً ، والمقبرة الثانية هي التي فوق هذه المقبرة والتي يعيش فيها الأحياء . قد تكون هذه جنّة لبعض الناس ، لكنها للآخرين مقبرة .  كيف تصحّ هذه المعادلة ؟. وكيف أن يكون مكان واحد على هيئتين متناقضتين ؟. إنه عمل البشر .  البشر هم الذين يحيلون الجنّة إلى مقبرة ، والمقبرة إلى جنةّ !. وقديماً قالوا : الجنّة من غير ناس ما تنداس!؟ جنّة الآخرة تحدّث عنها المولى عزّ وجَلّ وعدَّد وصفها وثمارها وأشجارها وأنهارها وشخوصها في مواقع عديدة من القرآن الكريم . وهي مقر الصالحين المؤمين من عباد الله .  المشكلة في المقبرة التي فوق ، أنها محكومة بنواميس وأمزجة وعلاقات ، وتلعب الصدفة دوراً مهماً في تشكيل تلك المقبرة . وهي جنّة للبعض ومقبرة للبعض الآخر . المهم أين تكون أنت في معادلتها ؟! فإن كنت مع البعض ، تُسبّحُ بحمدهم ليل نهار.. وتنحني لأصنامهم وتُشرعِنُ أفعالهم ، فإنك تستحق الجنّة ، وبذلك تعيش بهناء ورخاء ولا تحتاج لشيء . أما إذا كنت محايداً ومُعتَداً بعقلك وشخصيتك ولا تنافق أحداً ولا تبيع ضميرك ، وتحبُّ وطنك وأهلك ولا تخالف القانون ، وتدعو لمعاملة الجميع بسواسية وأن يكون هنالك ترشيد في كل أمور الحياة ، فإنك بهذا تستحق المقبرة حتى قبل موتك . فبقرار يمكن أن تُفصل من عملك ، وبقرار تتم محاصرتُك ، فلا عطاء لمشروع يرسي عليك إن كنت تاجراً أو مقاولاً ، ولا كتاب يمكن أن يُطبع لك إن كنت مؤلفاً ولا رأي يمكن أن يؤخذ به منك إن كنت من المفكرين ، الذين لا حظوة لهم عند أغلب الأنظمة !. بل ويمكن سحب النياشين منك إن كنت عسكرياً وتعتد برأيك . وهكذا تكون في المقبرة العليا ، فتعيش على هامش الحياة ، ترى صغار الموظفين يتضاعف راتبهم وأنت يتناقص راتبك.. وترى مشاهد " الحظوة " والاهتمام بشخصيات " كرتونية" ، بينما الإقصاء والتجاهل من نصيبك . تلك هي مقبرة الدنيا ، التي للأسف يتصارعون فيها وهي كما يقولون :(ما تسوى شيء)؟.  أي لا قيمة لها، لأنها زائلة وإن كانت دنيا جميلة في عيون البعض".
هذا مقال ظريف اقترح عبدالرحمن المحامي أن يوزعه على جيرانه الموتى ! ولكن حتماً سوف يثير البعض من " الموالاة" . ماذا يفعل عبدالرحمن الآن كي يوصل المقال ؟. واصل عبدالرحمن الكتابة :
" بالمناسبة – هنا في المقبرة – لا توجد رقابة ولا رئيس تحرير مرتبط بالسلطة !. ولا مُخبرين في الجريدة يصورون المقالات والصور ويرسلونها إلى بعض الجهات . هنا حرية كاملة ، وطمأنينة كاملة وحماية من الدرجة الأولى ؛ لأن الجميع في رحمة الله . فلا أحد يمكن أن يقتحم منزلك آخر الليل ويأخذك من حضن زوجتك ! ولا أحد يمكن أن يوغر صدر الوزير فيقوم بطردك من مكانك الشرعي، إن الأرض التي تنام عليها ملكٌ لك دون منازع حتى يوم القيامة ، وإن لم تمتلك صكَّ الأرض !. وهنا ديموقراطية تامة ! فبإمكان أي ميت أن يُعبّر عن وجهة نظره ويقول ما يشاء دونما وصاية أو تبعات قضائية أو ملاحقات من رجال الأمن . بالله عليكم أليس هذا المكان بأفضل من أماكنكم أنتم الذين تقرأون هذه الرواية !؟ ألا تودون لو تحولتم من جنتكم إلى جنتنا !؟ ومقبرتكم إلى مقبرتنا !؟ كم ستتحملون من المعاناة .. وضغط الأعصاب وفقدان الشعور بالمرحلة والذات ، وتواصل الإهانة والعَوز والتحكم وعذابات القرار الأوحد ؟ ".
تلا عبدالرحمن المقال على جيرانه .. منهم من سمع .. ومنهم من تجاهل ونرفز.. لكن الاعتراض الواضح جاء من الضابط عضيد .. قال:
- يا عبدالرحمن .. الله يهديك .. وشلك بهالكلام الرديّ ؟. ترانا عايشين بخير وأمن وصحة ما تتوفر حق ملايين البشر. وبعدين كل حُكم وفيه أخطاء.. وحكمة الله إحكمتْ أن الناس مقامات ، ومن حق الحاكم أن يختار اللي يعاونونه وهو ( أبخص) بالناس . عاد يا خوك .. لا تتطرفون في أحكامكم.. ترى الظلم شين !. إنتو وراكم إعيال وعائلات ترى مهب زين يتأذون بسببكم!.
كان خربوش يتوقع هذا الرد من عضيد .. شحذ لسانه ..قال:
- شوف يا عضيد .. ترى اللي قلته كلام خسيس وغير عادل !.
تفاجأ عضيد واعترض بشدة :
- أفا .. وشهالكلام يا خربوش .. قالوا لي إنك مخبول في الدنية .. بعد في القبر واصلتْ الخبال ؟
ردّ خربوش بحزم :
- اسكت أحسن لك واسمع كلام الرجاجيل ، كلامك خسيس وغير عادل ، لأنك منافق .. من قال إن إحنه عايشين أحسن عيشة ؟.  وبعدين ليش تكون إهناك مقامات ؟ وين سواسية البشر ؟ وين القرآن الكريم ووين عدل النبي صلى الله عليه وسلم ، ووين مواقف الصحابة رضي الله عنهم من العدالة الاجتماعية ؟ إنت عبالك تتكلم معا طلبة أو متدربين عندك ؟! ترى إحنه نوديك البحر ونطلعك ناشف يا عضيد !. وبعدين (الحاكم أبخص بالناس) هاذي عبارة غير دقيقة ! لأن الحاكم ما يقابل كل الناس ، وما يُوصلون له كل الناس !. وإنَّ " الفلاتر" اللي يحطها حوله ترشّح له من يقابل ومن ما يقابل !؟ خلك واقعي يا عضيد ولا تزيد ذنوبك على كثرتها .
سكتَ الضابط .. أعجبَ  عبدالرحمن بالحوار .. قال :
- يا جماعة .. من حق عضيد أن يعبّر عن رأيه . وهذه هي الديموقراطية ، بس مو من حقه إنه يقرّر وين الصواب ووين الخطأ !. الممارسات اللي شفناها في الدنية ما تأييد وجهة نظر عضيد . لأن مجموعة صغيرة تستأثر بقرار المجموعة الأكبر ومقدراتها ، وأعني عموم الشعب !. وفي هذا الجو ما تتحقق الديموقراطية .
تدخّل خربوش :
- يا جماعة .. شوفوا إيش قال الدكتور باقر النجار عن الديموقراطية في منطقة الخليج العربي :

" إن عجز المجتمع المدني في الخليج عن أن يكون قوة مؤثرة ودافعة بالدولة والمجتمع نحو الدمقرطة ، كما هو انتفاء حضور ذلك في بعض من مجتمعات المنطقة لا يلغي مسؤولية الدولة المُمسكة بزمام الحل والعقد والمالكة للمجتمع والسلطة من أن تحدث ذلك .. ليس كخطوة تكتيكية تكيفية لتجاوز ضغوط الداخل والخارج ، وإنما كعمل مرحلي من أجل إقامة مجتمع ديموقراطي حقيقي يتجاوز كل كبوات الماضي وخروقه ، كما أنه يتجاوز هامش الهدر والضياع الذي تعرضت له هذه المجتمعات في مراحلها السابقة. وإذا ما كانت المرحلة السابقة قد حملت بعض النجاح في قدرة بعض الأنساق السياسية القائمة على تجاوز معضلتها الداخلية بنسج مصفوفة من التحالفات مع التضامنيات القبلية والمؤسسات الدينية القائمة كما هو في التحالف مع الخارج ..إلا أن تجربة العقد الماضي تشير.. بل تؤكد أن هذه القدرة هي في تلاشٍ إن لم تكن هي في اضمحلال كبير، فدول المنطقة ومنذ عقد التسعينيات ، قد عانت عقوق المؤسسة الدينية غير الرسمية  بل إن بعضها قد عانى عقوق المؤسسة القبلية رغم ولائها العلني لمؤسسات الحُكم في الخليج ، بل في لعبِ بعضها على تناقضات وصراع القوة بين أجنحة 



مؤسسات الحُكم . بل إن هامش قدرتها على ضبط المنظوين تحت رايتها الرسمية بدا هو الآخر في تلاشٍ واضح".*
تحمسّ ناصر:
- يا سلام عليك يا خربوش .. وينهم اللي كانوا يسطرونك بالنعل ؟ وينهم الكلاب اللي كانوا يضحكون عليك ؟ فعلاً اللي ما يعرفك ما يثمنك .. واليوم إحنه نثمنك ، ولا عليك من اللي فات .


شارك جابر في الحوار:
- اللي قاله خربوش عين الصواب.. وآنه أعرف الدكتور باقر النجار ، والله يعطيه طولة العمر  . فعلا المجتمع المدني في الخليج ضعيف ، ومحكوم بأمر السلطة ، وبعض الدول أصلاً ما فيها مجتمع مدني ، والأمر مختلط عليهم لأنهم يعتبرون الجمعيات الخيرية مؤسسات مجتمع مدني ، وهذا حُكم خاطئ . يعني هالجمعيات بتحاكم الأنظمة ، أو بيكون لها رأي في الحكومات اللي تنفّذ السياسات . وبعدين صحيح تحالفتْ المؤسسة الدينية المستقلة معا السلطة في فترة من الفترات ومعا المؤسسة القبلية ، لكن في بعض الدول أصبحت المؤسسة القبلية ضد الحكم ! وحصل صراع كبير كما هو الحال في الكويت عام 2012 وعام 2013  !. وفي بعض الدول الثانية يوجد صراع داخل المؤسسة الدينية نظراً لاختلاف المذاهب ، وهذه حقيقة لا بد من الاعتراف إبها .

شعرَ عضيد بأن الحوار لا يخصه .. وهو حوار عميق ومتشعب .. وآثر الصمت ، لكن ناصر لم يمهله  ، فاجأهُ :
- نبي نسمع رأي أخونا عضيد في المسألة ؟
 ____________________________________________
• مصدر سابق ، ص 254-255

تنبه عضيد..قال:
- وشهي المسألة ؟
سخرَ خربوش :
- لا.. الأخ كان نايم .. وفاته العرض !.
قال عبدالرحمن :
- آنه أعتقد إن عضيد عضو مهم في هذا الحوار. ويمكن يقول لنه إشلون كانوا يتعاملون معا الجماعات الدينية والجماعات الليبرالية ؟!
سقط سقف القبر على عضيد.. وأحسّ بأن المكان لم يعد يتسع له .. تأففَ .. وتجشأ.. و... ،  لكن الربع يبدو مصممون على إشراكه في الحوار . قال جابر:
- وينك يا عضيد ؟ إدلي بدلوك أخوي .. وراك خايف ومتردّد ؟ ترى محد بيوصل كلامك لهم .. قول رأيك ولا تخاف .
قال عضيد بتردد :
- يا جماعة الخير.. أنه ما فاهم اللي قاله الأخ جابر ولا اللي قاله الأخ خربوش.. أرجوكم لا تدخلوني في شيء آنه ما فاهمه !.
علّق خربوش:
- يعني إنته من مته تفهم ؟. كل حياتك تنفّذ أوامر !. يعني المخ مبرمج على طول... ما فيه حركة أبد . إيه .. (يانه النمل الأبيض من شمال ..يانه النمل الأسود من جنوب .. آه يالهبوب .. آه يالهبوب )!.
استاء عضيد من الأمر .. ردّ بغضب:
- لا يا جماعة .. هذا كلام مهب طيب .. وأعتقد إن الإنسان إذا ما حبّ الناس يحترمونه عليه إنه يحترمهم .. والأخ خربوش ترى أهاني أكثر من مرة .. ولازم يعتذر .
علّق  بوالخير من مكانه :
- الاعتذار عن الغلط واجب .. بعد لا تقولون المجتمع المدني يرفض هالكلام؟
تندّر عليه ناصر:
- توك صاحي.. إسمع أكوه الدولار نزل .. والين الياباني طاح .. وأسعار السيارات دقت الأرض .
ذُهل بوالخير.. قال :
- لا.. لا تقول جذيه .. حرام عليك إعيالي من وين بيأكلون ؟
تدخّل عبدالرحمن :
- يا بوالخير.. كل هالسنين يأكلون .. الحين يعني بيجوعون يوم نزل الدولار والين !؟ إنت أمّنت الحياة لهم وحق أحفاد أحفادهم .. وبعدين ناصر يمزح معاك . من وين دره إن الدولار والين نزلوا وهو ميت ؟ إشفيك مته إنت بتفهم !؟
دخل خربوش على الخط :
- أولاً .. آنه ما أبي أحد يتدخل بيني وبين عضيد.. وأنت يا بوالخير حط إلسانك في لهاتك – إذا كانت موجودة – وجَبْ !؟ ثانياً .. يا عضيد .. آنه مستعد أعتذر عن اللي قلته ، إذا إنت تعتذر عن تعذيبك لآلاف الأبرياء وتعريضهم للعذاب والمعاملة الحاطة بالكرامة الإنسانية ، وتعتذر عن اللي سوويته معا اللي اشتبهوا بهم وسجنتوهم حتى تأخذون ترقيات !؟ وتعتذر عن الكلمات البذيئة اللي كنتوا تقطونها على الشرفاء والمطالبين بالحقوق .. فهمت !.
صمتَ الضابط عضيد .. ولكأنه ماتَ من جديد . قال جابر:
- زين سوويت فيه .. بعد ولا يرفع رأسه .. يبي خربوش يعتذر له !. عن شنهو يعتذر .. صج إهوه طول عمره ينفذ أوامر ومخه مبرمج ، هاذي كلام حقيقي وما يتطلب اعتذار. خله يثبت العكس ومن واجب خربوش يعتذر .
استاء الضابط عضيد .. من موقف الجيران منه.. سَبّ وشتمَ الجميع بداخله ، وكالَ اللعنات للظروف التي جمعته مع هؤلاء الذين قال عنهم "سفلة" ولا يقدّرون من خدموا الوطن !. لو قال هذا الكلام وسمعوه لكان نالَ ردوداً نارية منهم .
تحدث ناصر:
- أعتقد الكلام سدّ نفس عضيد .
ردّ جابر بحدة :
- يستاهل .. عيل ما راضي يطلع من ثوب الدنية ويغيّر مواقفه .. هالقد إهو موالي حتى في القبر.. شهالعمليات اللي سووها لها ؟.
قال عبدالرحمن :
- خلوه يرتاح يا جماعة .. ترى جدامه سنين طويلة .. وحتى إحنه ترى حجينا بيخلص .
ردّ خربوش :
- لا أطمنك ؟. الحجي ما يخلص مادام الحَرّة في قلوبنا .. بنقول وبنقول ولا نخاف من أحد .
كسر صمتَ المكان هديرُ الجرافات من جديد.. لا بد وأن نزيلاً جديداً قد غادر الحياة.














                                         -17-

الحياة بالنسبة لأم عبدالله أصبحت نسبية ! وهي تشعر بأنها رقم تائه في عمليات الحياة ؛  أو ورقة منسية في مذكرات القدر . كانت – كأي امرأة – لها أحلام من نوع خاص، ولها تطلعات الأميرات . أين هي الآن من وضع الأميرات ؟. الحياة بالنسبة لها حسابات زمن .. صباح ومساء.. ليل ونهار .. ظل وشمس .. شتاء وصيف.. وهذه مكونات الفضاء الكوني وتحولاته . موت المشاعر طابعٌ واضح في حياتها. أحياناً تحيا الأنثى بداخلها ، وتتحول إلى مراهقة في السادسة عشرة من عمرها . وأحياناً تتحول إلى فرس كهول بحاجة إلى رصاصة الرحمة .
خرجتْ من الحمام بعد أن أخذت (دوشاً) حاراً .. و لفّت جسدها بروب أحمر.. مازالت تحتفظ برومانسيته وتتذكره مع أيام ناصر . عندما لمستْ شفتها أحمرَ الشفاة تذكّرت ناصر ! كم كان يعاتبها على المبالغة في استخدام أحمر الشفاة . رمتْ إصبعَ أحمر الشفاة على الأرض واكتفتْ بالكحل وقليل من البودرة الوردية . ألقتْ نظرة على ملامحها .. تذكرتْ .. كم من الثمار يَبستْ في غصونها !. وكم من الكرزات أصابها السوس لتأخُر القطاف !. زمّتْ شفتيها لا مبالية ، ونهضتْ إلى الخزانة الخشبية الصخمة كي تلبس . ازدردتْ ساندويتشاً مع كوب الشاي وهرولتْ إلى المكتب.
كان محمد قد سبقها إلى المكتب .. تفاجأتْ بوجوده . نظرتْ في الأنحاء .. ماذا جاء بهذا المخلوق مبكراً إلى مكتبها ؟.  ألقتْ عليه تحية جافة ووضعتْ حقيبتها على طرف المكتب وجلستْ قبالته محدّقة في عينيه :
- ها أخ محمد ؟؟
رفع رأسه بذهول وحياد :
- نعم .. آنه قلت أجي .. حتى أعرف ردكم !.
جمعتْ كفيها وبدأتْ تضغط عليهما.. قالت بحزم:
- شوف أخ محمد .. الظاهر ما في نصيب.. وأنت ألف بنت تتمناك.. آنه أسفه.
هطل العرق من كل أنحاء جسده .. وشبك يديه تحسّراً ..وزّم شفتيه .. ولوى عنقه ..ردّ :
- يعني هذا كلام نهائي ؟
ردّتْ بكل حزم :
- نهائي وما فيه دور ثاني .. الله يسعدك ببنت الحلال.
تردّد وأَمالَ رأسه نحو الطاولة بانكسار . قال:
- بس عندي سؤال ؟
ردّتْ بتحدٍ وجرآة بعد أن فتحتْ عينيها على مصراعيهما :
- تفضل .
- شنهو السبب اللي خلاج ما توافقين على الزواج ؟
فكّرتْ أم عبدالله للحظة.. ردّتْ:
- يمكن تسأل طليقتك !
وجّهتْ له رصاصة قاتله .. ما كان يتوقع أن تصل أم عبدالله إلى طليقته التي تعرف كل أسراره وخباياه. لم يستطع محمد أن يكابر أو يفند أو يدافع ، خصوصاً وأن زوجته قد ذاقت الضيم و صنوف العذاب منه . وبالطبع أسرّت لأم عبدالله بذلك. لقد خسر الجولة وآنَ له الانسحاب . لم يماطل أكثر .. انتصب بتثاقل من على الكرسي.. وودّعها بجفاف هازاً رأسه بنوع من الكبرياء والتحدي ، ردّتْ عليه بجفاف مماثل وانتهى دور العاشق محمد من حياتها . بقي الآن دور العاشق الثاني بوعلي . فوراً بعد خروج محمد  ، فكّرتْ أم عبدالله في كيفية التعامل مع عرض بوعلي . لقد أشار عليها ولداها (عبدالله وسعد) بأنَّ بوعلي خيار جيد لها . وأنه لا مانع لديهما من أن تقترن به شرط أن يضع خطوطاً وحدوداً بينها وبين زوجته وأولاده !. كانت لأم عبدالله حسابات أخرى دقيقة . فالمشاعر لا يمكن أن تُربط بالمقاربات النظرية والاجتماعية . وهي وإنْ استحثّتها الأثنى كثيراً ، إلا إنها تدرك حجم مسؤولية الحب والوفاء لمن يسكن المقبرة !. لكن نازعاً قوياً يلكزها كل حين ، بأن حياتها مهمة ، ويجب ألاّ تعيش في تابوت حقير وهي حية . كانت في أبهى حلة .. ولقد تورّدتْ وجنتاها واستقام عودها الممتلئ . تمخطرتْ بشموخ نحو مكتب المدير العام بعد أن طلبها أن تأتي بالبريد .  كانت تدرك ضعفَ بوعلي أمام جاذبيتها وجسدها الأبنوسي الممتلئ ، وكذلك رائحتها الآسرة التي يعرفها كل موظفي الشركة .
كان بوعلي على أحرّ من الجمر . وقد ذهب إلى الحلاق و "ضّبطَ نفسه" من صبغ الشعر وتحديد الشارب الكث ومساج الوجه ، ولكأنه عريس في ليلة الزفاف . لم ينتظر أن تأتي بالبريد .. بل قصد مكتبها .. لاقاها في الطريق .. جحظتْ عيناه عندما شاهد وجهها القمري .. ذُهل لاستدارة شفتيها ، تنحنح وتقدم يسبقه كرشهُ الضخم ودعاها إلى الدخول إلى المكتب . قال:
- صباح الخير والفل والياسمين .. هلا والله .
داهمتها موجة خجل ، لأنها أول مرة تسمع هذا الكلام من بوعلي. ردّتْ :
- صباح النور أستاذ جاسم .. حياك الله .
كانت ابتسامتها كفيلة بأنْ تطرَحه أرضاً .. بل و تطرح العشرات من أمثاله . جلستْ على الكرسي أمامه وهي تحاذر نظراته المتسارعة  . كاد أن يقع من على الكرسي لأنه لم ينظر إلى موقع الكرسي بل كان نظره مُركّزاً على وجهها وصدرها . مسك طرفي الكرسي وجلس .. حشرهُ كرشهُ في الكرسي . جلستْ أمامه مثل الملاك. قال:
- الله وأكبر .. عيني عليج باردة .. سبحان الخالق .. قمر.. والله قمر.
أحمرّ وجهها خجلاً . ردّتْ بحسم :
- استاذ جاسم .. إحنه في المكتب.. و...
قاطعها مستدركاً:
- أعذريني نوره .. ممكن أناديج نوره .. صح؟ .. أفضل من أم عبدالله .
زمّتْ شفتيها ..نظرتْ في عينيه .. ردّتْ:
- لا.. آنه أفضّل أم عبدالله .. لأني تعوّدتْ عليه.
- يللا .. مايهم .. أم عبدالله .. أم عبدالله .. المهم شخبارج؟ فيه خبر يفرّح؟.
ابتسمتْ ابتسامة بعرض الكون .. وبانَ عقدُ أسنانها المنضود بعناية دون أن تطاله يد الزمن .. ردّتْ :
- إن شاء الله الأخبار كلها زينة .. المهم إنت إشلونك وشلون العائلة الكريمة ؟
ردّ بانفعال ولكأن السؤال لم يكن في مكانه :
- كل شيء زين .. بس المهم أنتي .. شخبارج ؟ طمنيني ؟ إشقالوا الأولاد ؟
ضحكتْ أم عبدالله ولكأنها استأنستْ الموقف ، لكنها خلطتْ ابتسامتها بسخرية مكتومة :
- كل شيء خير .. بس المهم إنك تكون مرتاح !.
تفاجأ بوعلي .. ردّ :
- إشلون يعني أكون مرتاح ؟
- قصدي.. إن حياتك ماشية تمام .. وما فيها منغصات !.
ردّ بتأكيد واضح :
- لا..لا.. الحمد لله .. كل شيء تمام .. وما في منغصات ! ليش بس المنغصات؟
استدركتْ :
- يعني .. ما فاتحت الأهل بأنك تبي تتزوج !؟
سقط السؤال عليه كبركان هائج .. لم يكن يتوقع مثل هذا السؤال منها . حملَق في وجهها .. ونقل بصرهُ إلى سقف الغرفة ...داعبَ ورقة أمامه .. ردّ :
- ما أعتقد الأهل لهم رأي أو دخل في هذا الموضوع . هذا موضوع بيني وبينج.. محد يتدخل فيه .
أحسّتْ أم عبدالله بما وراء الأكمة !. وأن الرجل يريدها عشيقة أو زوجة مسيار.. حاولتْ تعريته أكثر: 
- بس يا أستاذ جاسم .. إنت عندك أولاد.. ولازم يعرفون إنك بتتزوج .. وأمهم لازم تعرف !.
بدأ العرق يتصبب في ثنايا جسده الممتلئ .. ولربما ساح (الديودرنت) في إبطيه .. تلكأ في الإجابة .. قال:
- هاذي مسألة بيني وبينج .. محد له دخل فيها .. وآنه بأحط لج بيت مستقل ... ومحد بيتدخل في حياتنه .
- بس يا أستاذ جاسم .. إحنه نعيش وسط مجتمع .. وإنت لما تدخل هالبيت لازم الناس يعرفون إنك زوجي .. وإنت تعرف سنع البلد .
ردّ ممتعضاً :
- أعرف.. أعرف زين سنع البلد .. بس محد له دعوة فينا .. طالما عندنا عقد زواج محد له حق يتدخل في حياتنا .. إنتي قولي أولاً موافقه وقابلتني زوج لج أو لا !؟
أراد أن يحرجها .. وهي وسط غابة من الأسئلة التي تلحّ عليها دون أن تجد لها إجابات .. ردّتْ:
- إنت نِعم الرجّال .. وكل من تتمناك .. بس آنه أقول لازم نعطي الموضوع شوية وقت .
تهكّم الرجل بداخله .. ولمس شاربه الكث.. وحرك رجليه الغليظتين .. ردّ:
- شوفي لا موضوع ولا وقت .. الموضوع كله بيني وبينج .. تقبليني أو ترفضيني.. ما فيه كلام ثاني .
يبدو أنه كان أكثر حزماً منها .. وأن أوراقها بدت ضعيفة أمام أوراقه المتقدمة ! نظرتْ في وجهه من جديد .. تساءلتْ بداخلها : ( هل من الممكن أن تنام بقرب هذا الوجه ؟ هل من الممكن أن تشمّ أنفاسه ؟). على فكره إنه رجل مُدّخن من الدرجة الأولى.. وهي لا تطيق رائحة التدخين . وناصر لم يكن يدخّن .. وإن كان يحتسي بعض النبيذ .  نبهَها من جديد :
- ها أم عبدالله .. إشقلتي ؟
عادتْ من تصوراتها .. نظرتْ في وجهه المستدير كرغيف الأثرياء .. قالتْ :
- خلنه نفكر أسبوع .. وبعدين نتخذ قرار .
ردّ بحماس وقد انزاحت شفتاه عن ابتسامة عريضة :
- خوش كلام .. وهو كذلك.. بس شوفي .. ترى أي قرار تتخذينه ما بيأثر على وظفيتج في الشركة .. هاذي شيء.. وذاك شيء.. وأنه رجّال أحب الوضوح.
ردّتْ مُمتنة لموقفه :
- شكراً أستاذ جاسم .. و الله يكتب اللي فيه الخير.
استقامتْ باسقةً باسمة واحتضنتْ الملفات على صدرها .
نهض من كرسيه الضيق بالنسبة لجسده ، وهو يلحس وجهها بعينيه .. قال:
- شكراً لج .. مع السلامة .
هكذا يموت الرجال في (دباديب) النساء !. هكذا يكون الجمال مشكلة لدى صاحبته!. ويخضع الرجال – بكل مناصبهم وأعمارهم – لجمال النساء ، دونما أي تفكير في المقاربات والظروف والأحاسيس ؛  تماماً مثل هؤلاء الذين يتزوجون أربع نساء في آنٍ واحد ، دونما أية مراعاة لمشاعر المرأة ، بل ولقضية العدل بين النساء التي أوصى بها الدين !. 
عادتْ أم عبدالله لذاتها .. واغرورقتْ عيناها بالدموع وهجمتْ عليها الأسئلة من كل صوب . لماذا تكون الأرملة في هذا الوضع ؟ لما تشمّ الذئاب رائحة عذاباتها ؟ بينما العذراوات بانتظار عريس لا يأتي !؟ لماذا يتحلّق حولها الرجال - تحلّق الذباب على قالب حلوى- عندما يرون امرأة جميلة ؟  لماذا يفكّر الرجال بالشكل دون المضمون ؟. باستدارات قوارير العسل .. دون التمعّن في لسع النحل !؟ ساءلتْ نفسها : هل من الممكن أن يكون بوعلي زوجاً مقنعاً لها ؟ ردّتْ على نفسها : إنه ليس مُقنعاً!. وأنه يريد أن يغيّر عادته الاجتماعية .. ويحظى بوجه آخر غير وجه زوجته الذي لعبتْ به أظافر الزمن !. ثم ماذا ؟ بعد حين سوف يَملّ من هذا الوجه القمري ويبحث عن وجه جيد ؟  تساءلت من جديد: وهل لديه عمرٌ جديد كي يبدأ في البحث عن وجه جديد؟. إذن إنها ميكافيلية صائبة !. إنها محتاجة لأنيس وصديق وجدار تتكئ عليه في حادثات الأيام . وهو محتاج لوجهٍ جديد وجسد جديد ، لربما لا يُشاطره المشاعر، إنما يُشاطره السرير!؟ هذه هي الميكافيلية الواضحة التي تحكم الموقف بين الطرفين !. لم تكن أم عبدالله لتُخفي أو تتهرب من هذه الميكافيلية ، فهي حقاً بحاجة إلى رجل يسامرها .. يناغيها .. ويُلاطفها في الليالي الموحشات !. رغم كل أدبيات الوفاء والإخلاص لزوجها الراحل . كانت تفكّر في المستقبل عندما يتقدم بها العمر !. مَن سيكون مسؤولاً عنها ؟ مَن سيُراعيها ؟ اقتنعتْ أخيراً بأن بوعلي خير زوج لها ، أو على الأقل أنسب الموجودين !. وأن عليها أن تتحمل تبعات هذا الزواج من جميع النواحي، وأن تقدِّم له اشتراطات تضمن سعادتها في المقام الأول .
في اليوم التالي أخبرت ولديها ( عبدالله وسعد ) بما دار بينها وبين بوعلي ، لم يختلف الولدان على الموافقة !. وبررا لها موافقتهما على الموضوع بكل وضوح . كانت تعتقد أن موافقتهما سبب كي يتخلصا من مسؤولياتهما تجاهها !. وأن زواجها سوف يُلجم الألسنة الشاردة تجاهها .. خصوصاً وأنها تنعمُ بجمال أخّاذ وجسد تشرئب له الرؤوس . وكان الولدان يتحرجان من خروج والدتهم إلى الأماكن العامة حيث تكون عُرضة للعيون الزائغة ، والرغبات الجائعة . لذلك لم يترددا في الموافقة على زواجها مع بوعلي . إن اعتقادها كان في مكانه . اقتنعتْ أم عبدالله  أخيراً بأن بوعلي هو الرجل الأنسب ، وأنها لا تمانع بالاقتران به ، ولربما استأنست إليه في المستقبل .     




















                                          
                                      - 18 -

" المستقبل بالنسبة للمنطقة مجهول !. هذا ما اعترف به كثير من المحللين السياسيين !.  فعلاً.. لا يمكن تحديد شكل الحياة في المنطقة العربية ، لأنها منطقة لا تعرف الثبات ولا يمكن الجزم بمدى صدقيّة ما يجري فيها ، ولا مدى افتراضية ما يجري !. الصراع سوف يبقى للأبد ، ولكن حسم الصراع سيكون لمن ؟. لقد خفتَ صوت الولايات المتحدة في السنوات الأخيرة بعد فشل المشروع الديموقراطي الأمريكي في العراق !. ولم تنجح المساعي الأمريكية ولا المعاهدات الثنائية بين العرب وإسرائيل في إرساء أرضية للسلام في الشرق الأوسط . وجاء تأييد الأمريكان للإخوان المسلمين في مصر على استحياء ، والأمريكان يستذكرون ما جرى في 11 سبتمبر عام 2001 ، وهم يدرسون العقلية الثورية الانتقامية ، لأن العرب وبعض الدول الإسلامية ربطوا الإسلام بمعاداة أمريكا !. إن إيران الثورية ما يهمّها القدس ولا الأراضي العربية المحتلة .. قدْر ما يهمّها إعلان العداء لأمريكا كونها صديقة لإسرائيل وللشاه السابق . وإلاّ ما هذا الاهتمام الكبير بقضية القدس من قبل إيران ؟. صحيح أن القدس أولى القبلتين ، لكن إيران لم توجه ولو صاروخ صغير تجاه إسرائيل !. رغم إنها قتلت أكثر من 500 ألف عراقي . صحيح كان حُكم (صدام حسين) ديكتاتورياً ، ولقد أساءَ لَعْبَ السياسية وتوجيه العسكر ، خصوصاً عندما أقدمَ على مغامرة غزو الكويت ، ولكن إيران أيضاً ظلت طوال حقب الثورة الخومينية تطلق الأعيرة الكلامية ، دون أن تحرّك ساكناً ، سوى احتلال الجزر الإماراتية الثلاث ، وتوتير العلاقات بينها وبين دول الخليج العربي .
كيف نتحدث عن مستقبل لدول المنطقة ونحن نشهد الانشطارات المذهبية  في  العراق واليمن ، وهما جزء مؤثر في التركية الجغراسياسية والاجتماعية في المنطقة !؟ هل يمكن للبترول وعائداته أن يحل مشكلات العراق واليمن !؟ فما بالكم بسوريا !؟ طبعاً الأمريكان كانت لهم وعود بـ (الفردوس المفقود) في العراق بعد زوال نظام (صدام حسين) ، ولكن لم يتحقق أي شيء حتى الآن من تلك الوعود!. لربما ليس لأخطاء ارتكبها الأمريكان ، بل لأن التركيبة العراقية من التعقيد بمكان ، بما لا يسمح بالتواؤم والتناغم بين أطياف الشعب العراقي . كما أن بعض الفئات التي كانت تُعامل معاملة دُنيا - وهم إخواننا الشيعة - إبّان حقبة (صدام حسين) وجدتْ في غياب الديكتاتور وانفلات الأمن فرصة للثأر والانتصار لفئتها ، مع تغيّب الوطن !. وهكذا سقط العراق المجيد في أتون حروب الطوائف ، ولا تستغربوا أن تصبح (بغداد) المجيدة (غرناطة) العرب السليبة !؟ ودخلت مصر نفقاً مظلماً بعد الثورة الثانية خلال عامين ، وتواجه الجيش مع المتظاهرين ، وتقطّعت السُبل بين الأخوة المصريين ، وسالت دماؤهم بأيديهم ، وتغلّب صوت الحزب على صوت الوطن ، وضاع صوت العقل بين هدير العنف . واتضح أن التعصب للأيديولوجية قد طغى على التوجه نحو الوطن .
ما هو مستقبل المنطقة العربية ؟ هذا سؤال مهم .. هل سيستمر سَوْقُ القطعان إلى المَسلخ ؟ هل ستفرُّ النعاج بعيداً عن أيدي الجلادين ؟ هل سيرحل الأمريكان مثل النموذج البريطاني عام 1970 ؟ ويعود التلاحم بين شعوب وحكومات المنطقة العربية ؟ هل سيحدث انفجار كبير لا نعلم مصدره ، وتنهار كل هذه العمارات والأبراج والمؤسسات ؟ كل شيء محتمل بعد أن مرّ الزلزال من أطراف دول الخليج في أبريل عام 2013 ؛ رغم أن الإعلام لم يحفل كثيراً بذلك ، بل بزلازل من نوع آخر ، تجبن كثير من وسائله على تناوله ، مثل التركيبة السكانية والتعصب والتشدّد والاجتراءات على حقوق الإنسان !. 
المستقبل إن لم يُؤسّسْ على علاقة تضامنية بين السلطة والشعوب في المنطقة العربية ، فإنه سوف ينحدر إلى الكارثة . المستقبل لا تخلقه المكاتب ، بل تصنعه الشعوب !. المستقبل إن لم يُؤطّر بالأحقّيات والضمانات المتكافئة لحقوق جميع الناس ، فإنه مستقبل " مسروق" كما قال المفكر الماليزي ( محاضر محمد ) والذي أخرجَ ماليزيا من دولة عند درجة الصفر إلى دولة تُعتبر اليوم من نمور آسيا. كان (محاضر محمد ) رئيس وزراء ماليزيا ضد " الخرافة " التي يروجها الأوروبيون من أن الآسيويين - كجنس- أدنى من غيرهم من الناحية الوراثية ، وأن هناك مهارات ومعارض لا يعرفها ولا يجيدها إلا الأوروبيون .. يواصل :
"والمعجزة – إن كان ثمة معجزة – هي أن سكان شرق آسيا استطاعوا أن يتحرروا من الخرافة ، وأن يستعيدوا ثقتهم بأنفسهم ، وأن يستمّروا مُبينين لأنفسهم وللعالم كيف كانت الافتراضات الاستعمارية خاطئة وظالمة ، وبالطبع لا يمكن تبرير حصر مهارات ومعارف بعينها على أمَم بعينها . فقد كانت اليابان – التي لم تخضع لأي استعمار- أول دولة آسيوية تبرهن خَطلَ هذه الافتراضات . إذاً بإمكان أي شخص أن يكتسب أي خبرات أو مهارات شريطة أن يكون مستعداً لمتابعتها بصورة حثيثة . وهذا هو أحد الدروس العظيمة المستفادة من ارتقاء آسيا من الجمود إلى الازدهار الاقتصادي . 

وكان هناك فقراء في آسيا بالطبع ، حتى منتصف التسعينيات ، و ما يزال هنالك الكثير الذي يتوجب القيام به ، بيد أنه قد تم تحطيم خرافة الدونية وإرث الهيمنة الأوروبية ". *

ألا تحتاج المنطقة العربية إلى تحطيم صنم الخرافة أيضاً ؟. لقد سكنتْ الخرافة لأكثر من ستين عاماً في الحدائق الخلفية للبيوت العربية.. وفي عقول السواد الأعظم من الشعب الذي لا يمتلك لا حديقة ولا منزلاً ، بل يعيش أجيراً لدى من اغتصب أرضه بوضع اليد !. وهنالك من الشعوب مِمن اضُطُر إلى شراء أرضه من مالكها الجديد بعد أن تسلّم هذا الأخير صك " المُباركة الرسمية" بأحقيته بتلك الأرض !. مع أنها أرض للشعب . الخرافة أيضاً تتجسّد - في المنطقة العربية - في التناقض بين القول والفعل .. والتذاكي على الشعوب بتنميط العبارات الرنانة وبعض المشاريع الاستهلاكية ذات الطابع الإعلامي التي لا تثري الإنتاجية ولا تخلق الجيل الخالي من الخرافة ؛ وإلا كيف استمر حُكم ( مبارك) و(بن علي) و(القذافي ) و(علي صالح ) و(بشار) وغيرهم  من الطغاة الذين سقوا الشعب العربي الخرافة مع حليب الأطفال !. وطبقوها حسب النموذج المحلي القابل للاستهلاك . الخرافة في هذه الجزئية كانت تحتم أن تقوم الدولة - أو السلطة - بالتفكير نيابة عن الشعب في كثير من دول العالم العربي ، وأنها هي التي تسهر على راحته ، وتضمن استدارة رغيفه ، وأمن أسرته . وأن السلطة هي التي تختار مناهج التعليم ، وتدير وسائل الإعلام و هي التي تخطط لمشاريع التنمية والاستثمار!. وأن الدولة هي التي تختار الكفاءات والأصدقاء وهي التي تختار الأعداء أيضاً. وهي التي تحفظ التوازن الاجتماعي والقبلي عبر التدخل في القضاء – في بعض الدول – وفي توزيع الثروة .. وهي التي تختار الزوجات وأسماء الأطفال ، وهي التي تحدّد مناهجهم الدراسية ولون شعرهم وشكل هواياتهم . 



• د. محاضر محمد ، المستقبل المسروق .. قضية الهجمة على النمور الآسيوية ، الشاهد الدولي للخدمات الإعلامية ، (لا توجد معلومات أخرى على الكتاب ).



لقد انشطر السودان عام 2011 ليصبح دولتين ! وتوجد نزاعات أخرى في هذا البلد تهدّد بانفصالات جديدة . ويواجه اليمن خطر انفصال الجنوب بعد الوحدة التي لم تكن برداً وسلاماً على كل اليمنيين . ويواجه العراق خطر انفصال (كردستان) ولربما الجنوب بحكم النزاعات الإثنية والطائفية . ومازالت إسرائيل تحتل هضبة (الجولان) السورية وجزءاً من لبنان في مزارع (شبعا)، ولم تفلح الجهود الدولية منذ عام 1967 في استعادة هذه الأراضي المُغتصبة . وتواجه سوريا اليوم خطر الانشطار أيضاً ، ما لم تتوحد الجهود لحفظ البلاد من مزيد من إراقة الدماء . كما يواجه (لبنان) سوءَ حظه الطائفي وارتباطه العضوي بما سيحدث في (سوريا) ، وما نتجَ عن دخول عناصر من ( حزب الله) للحرب مع قوات ( الأسد) ضد الثوار السوريين !. كما أن مصر دخلت نفقاً لا يعلم إلا الله متى سوف تخرج منه ؛ بعد الثورة الثانية التي اعتبرها البعض " إنقلاباً" على الشرعية .. وإنَّ مصر سوف تعود من جديد لحُكم العسكر.
إرهاصات الديموقراطية ، وقضايا الاعتقالات ، والإطاحات المتكررة بمجالس الأمة واستجوابات الوزراء في دولة الكويت مستمرة !. وفي مملكة البحرين أيضاً هنالك عمليات تخريب واضحة للحوار الوطني الذي دعتْ له الحكومة لتجنيب البلاد خطر الانشقاق والقضاء على المكتسبات الحضارية التي وصلت إليها البلاد . كما توجد تدخلات خارجية في الشأن البحريني . وفي مناطق أخرى من الخليج توجد ملاحقات واعتقالات لشباب أدانتهم السلطات بالانتماء لجماعات محظورة ، وأيضاً توجد اتهامات لشباب ومفكرين إصلاحيين أو (حداثيين) بأنهم يأتمرون بأجندات خارجية ضد مصالح بلدانهم وأمنها ، ولم يتم التحقق من صدقيّة تلك الاتهامات .  ألا يحق لنا أن نقول بأن مستقبل المنطقة العربية ما زال مجهولاً ؟ ".
بلعَ عبدالرحمن ريقه بعد هذه المحاضرة الطويلة ، وسحبَ نفَساً عميقاً ، و تنبه الجيران بعد أن هاجمتهم نوبةٌ من نوم عميق .
قال خربوش:
- ما قصّرت يا عبدالرحمن .. إنت لخّصت الواقع في المنطقة العربية بدقة .. ولكن يا خوي منهو يسمع هالكلام ؟ الكل مشغول ! واليوم المصالح تلعب دورها ، وفيه ناس يبون اليوم يصير 48 ساعة حتى ينتهون من الاستثمار ومتابعة السوق !.
تدخّل ناصر:
- صحيح .. آنه مؤمن بأن مستقبل المنطقة مجهول !. وإن الشعوب تعيش الخرافة !. وكل نظام يخلق شكلَ الخرافة ويروجها بين الناس . فيه أنظمة خرافتها حول محاربة إسرائيل والدفاع عن الحقوق المُغتصبة ، وهم من 65 سنة ما حصلوا على شبر من الحقوق . وفيه أنظمة تشكّل الخرافة على هيئة عدوان غربي عليها- يستهدف مكتسباتها الوطنية والحضارية -  وتقوم بترويج الحصانات والاحتياطات حتى يلهى الشعب عن حقوقه اللي اغتصبها النظام . وفيه أنظمة تشكّل الخرافة على هيئة عالم جديد ، ومثير ، ومدهش ، ووجوه جديدة ، ورخاء اقتصادي للأجيال القادمة . وفيه أنظمة تشكّل الخرافة على أساس الحفاظ على الموروث الشعبي وتوابيت القيم ، وتنسى أن قيمة الإنسان وأمنه ورغيف خبزه وكرامته أيضاً من القيم المطلوب الحفاظ عليها .
قال جابر:
- يا سلام عليكم .. اليوم الربع ( Fresh) نشيطين !. ما خليتوا لنا شيء نقوله .. بس آنه أعتقد إن الشعوب العربية مسؤولة عن اللي صار فيها !.
ردّ عبدالرحمن بسرعة :
- لا..لا.. يا جابر.. الشعوب العربية مقهورة ، وما تقدر ترفع رأسها ضد الحاكم الديكتاتور وضد المؤسسة الأمنية !.
قال جابر:
- كيفما تكونوا يُوَل عليكم . بعد إذا كانت هالشعوب أدمنتْ معاملة الأنظمة .. الحقّ عليها ، صح وإلاَ لا ؟.


تدخّل خربوش :
- تبون الصج .. المسألة نسبية ، يوم آنه كنت حيّ ومينون ، كنت أشوف الشعوب تراكض تسلّم على الحاكم وتقدم له الولاء والطاعة ، وبس اختفى الحاكم ركضت الشعوب نفسها حق الحاكم الجديد تقدم له الولاء والطاعة ! لما كنت أقول هاذي نفاق ما يخدم الوطن ولا المواطن ، كانوا يستهزئون بي ويقولون عني خبل !. الشعوب ما لها موقف !.
علّق جابر:
- عاد تبيّ الصج خربوش .. كلنا كنا نعتقد إنك خبل ، الله يهداك ما كنت تخلي أحد في حاله .. ما يسْلم منك رجاّل ولا مَرَة ولا طفل . كنت تراكض في الفرجان وتحذّف الحصى وتكسّر (سياكل) دراجات اليهال ، وتخرّب ميكروفونات المساجد .
ردّ خربوش :
- ما عليك .. كل هاذي دعايات يطلعونها اللي ما يحبون الحقيقة !. في ذمتكم كم شخص شريف وعاقل وأمين طلعوا عليه دعايات لين شككّوا أهله فيه، وهم دائماً ما يوْدون الواحد إلاّ من اليد التي تعوّره ، عاد إنت وحظك ! وأسوأ شيء لين شكّكوا في وطنيتك وأمانتك . كم في الدنية الحين من هالناس اللي يعانون ، إحمدوا الله إنكم متّوا حتى ما تعانون أكثر ..الله يعين إللي إهناك.
سادَ جوٌ من الضحك بين الأموات الأحياء .. ومازال الضابط عضيد عاتباً على الجميع ولا يريك المشاركة في الحوار الصباحي . أما بوالخير فهو دائم التفكير بأمواله وسياراته وكراجاته ، ويحاذر الدخول في مثل هذه الحوارات خوفاً من وصولها للجهات الأمنية ، هكذا كان يعتقد .
لم تستمع الشلة أو تتعرّف على النزيل الجديد.  يبدو أنه أيضاً لم يتعرف عليها. لكن ناصر الذي لا يترك ميتاً في حاله قام بضرب الجدار وصاح :
- يا اللخو .. إنت الميت الجديد .. كيف حالك !؟
صُعقَ الشاب (أحمد الناشط ) بالصوت ! كيف له أن يردّ ؟ وهل من المعقول أن يكون هناك حياة تحت التراب !؟ هل الصوت جاء من فوق القبر ؟. ارتعدت فرائضه وخفق قلبه من جديد .. جاءهُ الصوت :
- يا اللخو .. عطنه وجه إشدعوه !. إحنه جيرانك : آنه ناصر ومعاي عبدالرحمن المحامي والتاجر بوالخير وجابر الوردة وخربوش المينون والضابط عضيد . شله حلوه اتحطها على الجرح يبرأ .
رد الجار الجديد :
- نعم .. من معاي ؟
- قلت لك آنه ناصر الساكت .. إنته من ؟
- آنه أحمد الناشط ..
- أهلاً وسهلاً .. شالقصة ؟؟ شكلك صغير ؟
- إيه والله حادث سيارة .
- أفا .. كم عمرك يا ولدي ؟
- 27 سنة .. وجاي إجازة من دراستي في بريطانيا .
- تدرس إهناك ؟
- إيه والله.. أدرس هندسة بترول .
- والله حسافه .. بس إشلون صار الحادث ؟
- يا يبه ما كان قصدي .. بس تحداني واحد ولفّ عليّ.. وقمت جاكرته (ضايقته) وانقلبت السيارة .
- أفا.. ما جاك الإسعاف ؟ محد ساعدك ؟
- لا.. يوم وصلوا كان الله أخذ أمانته..لأن الجمجمة تكسّرت كلش .
- لا حول ولا قوة إلا بالله ، عاد إنتو الشباب دمكم حار .. من أحد يستفزكم تثورون .
- شنسوي يا يبه ..الله كاتب .
- أقول.. عندك إخوان !؟
- لا.. للأسف أنه وحيد أمي وأبوي ، وكان أبوي يتأمل أصير مهندس وأخدم بلادي !.
- حسافة .. توك صغير .. لكن ما نقول إلاّ لا حول ولا قوة إلاّ بالله العلي القدير.. الله يرحمك . إسمع يا بوك ..
- نعم سلمك الله.
- ترى جدامك وقت طويل .. والسكوت قاتل إهني .. وما لك إلا تتأقلم معا جيرانك اللي بأعرفهم عليك.
- حاضر.. والله عاد آنه للحين أتألم .. ويمكن بكره أتعرّف عليهم .
- خير إن شاء الله .
ودّعه ناصر وعاد يحادث نفسه : ( خيرة شباب الوطن يروحون بين الحديد.. ما يسمعون نصايح أهلهم ويأخذون الدنية بالعَرض ، وكل واحد يصير(طرزان) في الشارع ، ما يدري إن الحادث يصير في لحظة ، عاد ولا اللي يسوقون وهم ماسكين التلفون . الحسرة في قلوب الأهل ، مساكين أمه وأبوه إشلون بيصبرون على فراقه؟ 27 سنه يربون ويراعون ويعلمون ويسهرون ، وفي الأخير يروح الشاب كأنه سراب . الشباب ما يقدرون حجم المأساة لين تقابلوا وفار الدم في إعروقهم ..تأخذهم الدنية و(الأنا) المزيفة وما يسوون حساب حق أي شيء . الله يصبّر أهله ).

















                                   -19 -

     - أهله ما لهم دخل في الموضوع.
قال سعد باطمئنان .. ردّ عبدالله :
- إذا كان بيحط لج بيت مستقل ، وما بيشركج في مشاكل بيته زين !.
سمعتْ أم عبدالله الحوار حتى نهايته .. ويبدو أنها قد استأنستْ لرأيي ولدَيها.. وإن حصل ما لم يكن في الحسبان ، فإن الولدَين شريكان في الموضوع . تنهّدتْ تنهيدة طويلة .. وزفرتْ ما في رئتيها .. قالتْ :
- الله يكتب اللي فيه الخير.. إحنه بشر ما نعرف شللي يخبيه القدر !.
قال سعد :
- يمه بوعلي رجّال كبير.. وإنتي مرة عاقلة تقدرون إتْمشّون حياتكم ، بس لازم من الأول تتفقون على الأسس اللي تريحكم .
قال عبدالله :
- أكيد .. لازم تحطين كل شيء على الطاولة من البداية ، ولا تتركين مجال للصدفة أو التسويف ، واللي أوله شرط آخره نور .
هزّتْ أم عبدالله رأسها دليل الموافقة وهي تبتسم . رحلتْ بعيداً مع مستقبلها بشراكة بوعلي . غادر الولدان الصالة ، وتركاها تكابد أمواج التفكير العاتية . 
على الطرف الآخر كان حوار ساخن يدور بين بوعلي وزوجته أم علي ، التي ثارتْ ثورة عارمة عندما صارحها زوجها بأنه سيتزوج . مسكينة أم علي ، وزنها يزيد على 130 كيلوجرام ، وأعطافها مهدلة ، ولا تنفكّ تذهب مرتين في الأسبوع إلى الطبيب . كما أنها تعاني (السُكري) و( الضغط) .. وركبتاها بالكاد تحملانها .كما أن شعرها بدأ يتساقط بعد أن داهمه الوهن . وهذا يُعطي بوعلي أكثر من مبرر كي يتزوج . وهو في الحقيقة يبدو أصغر منها بعشر سنوات !. صمَّ بوعلي أذنيه عن هدير كلماتها وانفعالات وجهها وجسدها الكبير .. ولم يقاطعها . قالتْ :
- يعني الحين .. بعد كل هالعمر جايني مثل المراهق تبي تتزوج ؟!. ليش ما سوويتها قبل عشر أو عشرين سنه ؟ إنت فيك شدّة حق الزواج يالشيبة !؟ صاير مراهق على آخر عمرك !؟ حسافة السنين اللي وقفتهم جبنك أشجعك وأدافع عنك ضد اللي كانوا يحاربونك في السوق !. أحط لك العشة (العشاء) عقب ما تنتهي سهرتك معا ربعك الساعة وحده عقب نص الليل!؟ وأتم ناطرتك لين تودع ربعك .. حسافة على الذكريات والسفرات والابتسامات الصناعية اللي كنت تخدعني إبهم !؟ ما خليت لنا أي ذكرى حلوة .. الحين عقب ما خذتني لحم من بيت أبوي ترميني عظم .. آه .. حسبي الله عليك .
دخلتْ أم علي مدارَ بكاءٍ بحجم السماء ، وبللتْ الدموع جلابيتَها الزرقاء الفضفاضة. وبدأ صدرها يرتفع وينخفض ولكأنها ركضت 1000 متر تتابع . حاول بوعلي الاقتراب منها .. لمسَ كتفها .. تنبّهتْ .. قالتْ :
- شيل يدك عني يعلها الكسر.. شيل يدك .. روح حق ربعك .. ما أبيّ أشوفك في هالبيت . إطلع برع يا جبان .. ياللي ما تستحي على وجهك .. أحد يتزوج وعمره ستين سنة يالثور !؟ إشبيقولون الناس عنك ؟ ووين إعيالك بيودون  وجوهم من أسئلة الناس ؟ إطلع برع ولا تقرّبني .. ومن اليوم إنته تحرم عليّ يا بايع الضمير.
تراجع بوعلي وهو يدرك حجم الصدمة على المرأة . تركها وقصدَ غرفته . رمى نفسه على السرير غائصاً في تفكير عميق وهو ينظر إلى الثريا المتدلية من سقف الغرفة . لم يهنأ بتلك اللحظة التي كي يخلو مع نفسه .. فقد تبعته أم علي ، وواصلتْ انتحابها :
- قم اطلع من غرفتي ياللي ما تستحي .. هاذي حجرة أشراف ومخلصين.. وإنت اليوم مهب واحد منهم . قم اطلع دور لك مبيت ثاني . ولا تخليني أشوف رقعة وجهك بعد اليوم .. فهمت !
أخذتْ غترته وعقاله ورمتهما عند مدخل الغرفة .. تناولتْ صورة تجمعها معه وهما يبتسمان ، و(كبّت) بيدها على الصورة بطريقة مسرحية دلالة سوءِ المصير .. ورمتْ بالإطار الزجاجي على الجدار فتهشم الزجاج وظهرتْ الصورة مشوَهة في الحطام. قالتْ :
- مالت على هالصورة وصاحبها . يبتسم ، وايد عنده وفاء.. الكلب أحسن منك!. يللا قوم اطلع من غرفتي ولا توريني رقعة وجهك مرة ثانية ..سامع!.
تنحنحَ بوعلي ولم يشأ أن يغضبها تحسّباً من حدوث شجار يمتد حتى التشابك بالأيدي . فالمرأة مصدومة ، ولا بد من امتصاص الصدمة الأولى .. ومع الأيام سوف تتعود على الواقع الجديد . تسللَ بوعلي من الغرفة وذهب إلى حديقة المنزل ينفث دخان سيجارته . كانت تراقبه من النافذة وهي تسبّ وتلعن .. وكانت دموعها لا تتوقف . إنها امرأة مصدومة ، وهذا شأن كثيرات من النساء العربيات . بقيتْ تنتحب في غرفتها وتمزّق ملابسها .. وترمي بملابس زوجها على الأرض وتمزّق بعضها وتضرب رأسها بالحائط بصورة هستيرية . إنه ردّ فعل طبيعي لامرأة في وضعها . كانت الآمرة الناهية .. وربة البيت التي يطيعها الكبير والصغير. وهي المُدبّرة والتي تُنظّم كل أمور البيت ، وتبعث الحياة فيه . فجأة تكون رقماً على اليسار!. فجأة تفقد مكانتها وسموَّها وحكمتها !. وتصبح لها ضرّةٌ تُملي على زوجها أوامر جديدة ، وتفتح آفاقاً جديدة لحوارات ومناقشات وأوامر داخل حياتها . كانت صدمة كبرى أصابتها في مقتل . ولقد جاءت هذه الصدمة مفاجئة ودون مقدمات . والأنكى أنها جاءت متأخرة . فأم علي أصبحتْ الرقم الأضعف في المعادلة ، وهي تدرك أن لزوجها أسبابه في الزواج الجديد ؛ لكنها لم تفق من أثر الصدمة وظلتْ تكابر وتتحدى وهي تعلم أن كل ذلك لن يغيّر شيئاً من وجه الواقع . استعاذتْ من الشيطان الرجيم وتوضأتْ وصلّتْ ركعتين لله ، ورفعتْ يديها بكل خشوع وضعف تناجي ربها :
(يارب .. دعيتك بحق هالليلة المباركة إنك ترحمني .. دعيتك يا ربي إنك تعطيني القوة حتى أصبر على مصيبتي .. أدري إنك رحيم وغفور وقوي. ربي قوّيني بالإيمان وأغفر لي خطاياي وأرحمني من عذابك . أشهدك يا ربي على هالريّال .. آنه حبيته وأخلصتْ له طول عمري ، ووقفتْ معاه في الزينة والشينة ، وصبرتْ على كل أفعاله لأني أخافك وأحب إعيالي وأحبه إهوه بعد .. لكن يا ربي بعد هالعمر يهملني ويتركني عقب ماخذ كل شيء حلو مني .. ويتزوج !. آنه طامعة يا ربي في عدالتك ، ما يهمني أحد .. ولا أبي أروح محاكم .. ولا أبي واسطات . إنقذني يا ربي من النار اللي تحرق جوفي .. أرجوك يا ربي دعيتك في هالليلة المباركة إنك تثبتني على دينك وطاعتك .. وما أقول إلا حسبي الله ونعم الوكيل .).
بكتْ أم علي بكاءً مريراً وسعلتْ أكثر من مرة ؛ كأنها مُدّخن عتيد ، وارتمتْ على السجادة في حالة إغماء لا يعرف إلاّ الله مداها .
كانت أم عبدالله في أوج نشوتها وجمالها .. ولقد قضتْ وقتاً غير قصير عند الكوافيرة وهي تصفف شعرها بعد أن صبغته باللون الكستنائي البراق .. وعملتْ مساجاً لوجهها القمري الشهي . جلستْ تشاهد التلفزيون وهي في غاية الابتهاج . رنّ جرس هاتفها النقال.  كان بوعلي على الخط . ردّت ْ:
- آلو ..
- مرحبا أم عبدالله آنه بوعلي .
- عرفتك .. شخبارك أستاذ جاسم ؟
قال بلهجة احتجاج :
- شنو استاذ جاسم ميودَتها علينا .. ما طاح الحطب للحين ؟
- لا .. بس توه الناس .. لما نخلصْ من كل الأمور .
- الأمور كلها إن شاء الله خالصة .. واليوم مرّ أسبوع .. مته أجي عندكم؟
ردّتْ بغنج أنثوي شرس :
- على كيفك .. الأمر الحين عندك !
انفرجتْ أسارير بوعلي ولكأن ميكانيكياً ماهراً فتح كل ( براغيه ) أي صواميله .قال:
- الأمر عندي !.. الليلة أجيكم ونخلص الموضوع .
أرادتْ أن تتغلى عليه :
- بس..
قاطعها في الحال :
- لا بِسْ..ولا قطو .. الليلة الساعة ثمان آنه عندكم وخلينا نخلص الموضوع وبكره نجيب الشيخ وعقب بكره نسافر باريس.
قفزتْ إلى عقلها صورة ناصر عندما سمعتْ كلمة (باريس) . داهمتها موجة حزن قاسية .. شحب وجهها في اللحظة .. صمتّت . قال بوعلي :
- وين رحتي حبيتي ؟
ذرفتْ دمعتين .. لم تكن لتعرف ماذا تريد في تلك اللحظة . قال:
- وينك نورة ؟
لأول مرة يناديها رجلٌ باسمها بعد ناصر .. شعرتْ بأنوثة غريبة تسري في جسدها ..إنها فعلاً مُمزقة بين الماضي الجميل والحاضر المجهول ولا تستطيع تحديد موقفها أو تشكيل تصوراتها . إن الحوار مع المجهول مخاطرة كبرى . ردّتْ وهي تمسح دموعها :
- آنه موجودة .
- إشقلتي .. أجيكم الساعة ثمان !؟
ران صمتٌ قصير .. قالتْ :
- على خير.. 
ردّ بصوت يخالجه الفرح :
- شكراً.. شكراً حياتي.. الليلة الساعة ثمان بيهلّ قمر جديد على حياتي .. مع السلامة حياتي .
وضعتْ الهاتف على الطاولة وغاصتْ في رحلة ضائعة لا تعرف أولها ولا آخرها .. داهمتها قوافل الأسئلة من كل صوب . (ما هذا الذي تفعلينه ؟ لقد وعدتِ ناصر بأن تخلصي له للأبد !. لقد عاهدتِ نفسك أكثر من مرة بألاّ يكشف عليك أي إنسان بعد ناصر!.  لقد .. ولقد ؟!  لماذا تضعفين وتهدمين قصوراً بهيجة لحبك مع ناصر ؟ هل لأنه مات ؟ تصوري لو كنتِ أنتِ مكانه ، هل ستقبلين  بما قمتِ به ؟. وهل من تكون في عمرك ما تزال تلاحق الغريزة ؟ وتأمل بالليالي المشتركة ؟ وأنتِ دائمة القراءة للقرآن والأحاديث والدعوات الصالحة !. لماذا تأخذك الدنيا هكذا بسرعة ؟ وتنسين المبادئ الجميلة التي تربيتِ عليها ؟ وتنسين ثقافتك وأسلوب حياتك وفلسفتك !؟ لقد حوّلك الموقف إلى امرأة ضعيفة وأصبحتِ كريشة تذروها الرياح كيفما تشتهي ، بل نقطة على حرف الزمان الضائع . لقد خُنتِ التاريخ والجغرافيا والمشاعر، وها هو بوعبدالله قابع في قبره لم يتدنّس بأفعال أهل الدنيا، نائم مع وفائه وحبه حتى يوم القيامة . فما بالك أنت أيتها الوفية .. أيتها المرأة الجميلة التي كانت الهداية لكل العاثرات.. والمنارة لكل التائهات في صحاري الحياة)؟!.
لم تفد معها كل الأسئلة المُحرّمة . نهضتْ من سريرها باسمة .. وقصدتْ الحمام .. أخذتْ (دوشاً) دافئاً ، نظرتْ لوجهها في المرآة ، كان جميلاً بحق . ابتسمتْ لوجهها وألقتْ بنفسها على السرير حالمة بغدٍ أفضل .




                                       -20-
  - أفضل ما قريته لـ (جاك روسو) كان في نفس كتاب ( إهرنبرغ) .. يقول:
" سيكون هناك دوماً اختلاف كبير بين إخضاع حشود الناس وحُكم مجتمع ما. وإذا استعبد فردٌ واحد بشراً متفرقين ، مهما كثر عددُهم ، فإني لا أرى غير سيّد وعبيد، ولا أرى بشراً وقائدهم . إنهم جمعٌ ، إن شئت ، وليسوا رابطة متحدة . ليس لهذا الجمع صالحٌ عام ولا هيئة سياسية . وليس ذلك الرجل ، حتى لو استعبد نصفَ العالم ، سوى فرد خاص . وليست مصلحته – المنفصلة عن مصالح الآخرين – غير مصلحة خاصة . ولو مات هذا الرجل ، لغدتْ إمبراطوريته منذ لحظة موته مبعثرة وبلا روابط ، تماماً مثل شجرة البلوط تتفتت وتسقط كومة من رماد بعد أن تلتهمها النيران " . *
أنهى خربوش جملته ونال ثناءً كبيراً من الجيران . فلقد تحوّل الجوار إلى جامعة مؤثرة ومجلس ثقافي له وقاره بوصول خربوش .. أكثر عمقاً مما يدور في (المقاهي الثقافية ) المتكررة في العالم العربي ..والتي يديرها أفرادٌ هم أبعد ما يكونون عن الثقافة ..علّق جابر:
- طبعاً استعباد الناس مكروه . وإحنه نتذكّر موقف الخليفة العادل عمر بن الخطاب (رضي الله عنه ) يوم قال : لمَ استعبدتم الناس وقد ولدتهم أمهاتهم أحراراً؟. قال الخليفة العظيم هالكلام قبل حقوق الإنسان بقرون ، يوم تعدّى ابن عمرو بن العاص على شاب قبطي خلال سباق للخيل. فاستدعى عمرو بن العاص (وكان والي على مصر) وقال له ذاك الكلام العادل . 
قال ناصر:
- والله هاذي الكلام السنع .. استعباد الناس ضد تعاليم الدين وضد الإنسانية ، لأن كل الناس أحرار ولهم الحق في تكوين أسُس حياتهم ورسم صورة مستقبلهم . وعلمتنا التجارب أن الديكتاتوريين مصيرهم الفناء ، تتذكرون (ماركوس) و(بينوشيه) و(بوكاسا) و(صدام حسين ) و( تشاوتشيسكو) وغيرهم من اللي استعبدوا الناس . وفعلاً استعباد الناس وتخويفهم وحرمانهم من تدبير أمور حياتهم مثل ما يبون .. بعيد عن الإنسانية ، وفعلاً  لين طاح 

• مصدر سابق ، ص 291




الديكتاتور يطيح نظامه مهب مثل شجرة البلوط بس ، مثل رماد النار. تتذكرون إشلون كان نظام (صدام حسين) وتلاشي الجيش المليوني والحرس الجمهوري ؟! وين الجيش اللي حمى البوابة الشرقية ، واللي غزا الكويت ؟ وين المخابرات والاستخبارات ؟ ليش خلوا الدبابات الأمريكية تتجول في    ميدان (الفردوس) وما طلعت ولا طلقة واحده عليهم !؟ ووين جيش (القذافي) وحراسه ومخابراته يوم ثار الشعب الليبي ؟ ووين ترسانة (حسني مبارك) وزوار الليل ورجال الأمن ؟ ووين مخابرات ( زين العابدين ) . الشعب العربي يتساءل : وين الجيوش  والحرس الجمهوري والأمن في هذه الدول؟ الجواب يتأكد من اللي قاله (جاك روسو).. ( لو مات هذا الرجل ، لغدت امبراطوريته منذ لحظة موته مبعثرة وبلا روابط ).
تدّخل عبدالرحمن :
- يا جماعة الديكتاتورية يخلقها الواقع ، ومهب بالضرورة أن يكون القائد أو الحاكم ديكتاتور . صحيح إهوه يمسك بزمام الأمور ، ولكن الشعب أيضاً له رأي ودور . والديكتاتورية يمكن تكون في حزب مهب في شخص !؟ ويمكن تكون في الجيش . وهي تشكل النظام الشمولي اللي ما يسمح بقيام أية أحزاب سياسية أو قوى مُعارضة ، وهي اللي تحدّد المعايير الأخلاقية للشعب ، مثل ما يحدده الحزب أو الحاكم .
قال جابر:
- تعرفون يا جماعة الخير إشلون ممارسات الحكم الديكتاتوري ؟
تنبه بوالخير:
- ديكتاتوري .. يعني ديكتور !؟
ضحك الجيران واستهزأوا من موقف بوالخير.. واصل جابر:
- بوالخير.. أرجوك لا تتدخل في الحوار لأنه مب من مستواك . خلك في الكراجات .. وقطع الغيار.
ردّ بوالخير:
- أشوفك تتطنز عليّ .. الكراجات وقطع الغيار إهيه اللي تمشي حياتك في الدنيه . الله وأكبر نسيت إشقد تتصل فيني تبي واسطة في الكراج .
تأفف جابر. قال:
- زين .. بس اسكت لا تسندرنه .. للحين يعتقد إنه تاجر وهو ميت !.
قال ناصر:
- زين كمّل يا جابر.
قال جابر:
- آنه كنت أقول إن ممارسات الحكم الديكتاتوري تركّز على قمع الشعب ، وشنّ الحروب على الجيران ، ومثال (صدام حسين) أوضح مثال، ومن ممارساته إنه يخلي الشعب جاهل ومتخلف ، وإنه يقوم بتصميم المناهج بما يدعم أيديولوجيته ويوهم شعبه بوجود العدو الوهمي ، ويشحن الشعب ضد هذا العدو الوهمي ، وهو يقوم باستغلال الدين أو الانتماء العرقي حتى يثبّت حكمه . ويخلي الشعب يلجأ له في كل صغيرة وكبيرة حتى لا يفكر الشعب في أي شيء ثاني غير توفر رغيف الخبز . إن الديكتاتور هو اللي يوفر ذاك الرغيف !. ويحفل النظام الديكتاتوري بتناقضات واضحة ، فمن ناحيه نشوفه يتمسك بقيم الدين ، لكنه يساعد على نشر الرذيلة والبغاء في المجتمع . وهو بعد ، يمارس الفصل الطائفي  ويفكك المجتمع ويعتمد على ترسيخ القبلية ، مثل ما سوى (القذافي ) في أواخر أيامه يوم تم يستنجد بالقبائل ويتذكر أسماء رؤسائها !؟ ومن وسائل الديكتاتور توظيف جهاز استخبارات قوي يخوّف به الشعب .
تدخّل عبدالرحمن :
- والله كل اللي ذكره أخونا جابر لمسته في زيارتي للعراق عام 1990 قبل غزو (صدام ) للكويت ، الأيديولوجيه الديكتاتورية متغلغلة في البيوت ، بين الزوج وزوجته ، بين الوالد والأولاد ، بين الجيران . كنت أحسّ إن كل واحد يتجسّس على الثاني ، وهاذي هدف من أهم أهداف الديكتاتورية ، وهو تشتيت المجتمع ، بحيث يكون النظام هو الملاذ لأيِّ فرد . طبعاً لا تقول لي جمعيات مدنية  ، أو لجان حقوق الإنسان . لا. . إنسه في ظل نظام ديكتاتوري. 
يبدو أن الحوار فتح شهية خربوش الذي ظل صامتاً طوال الوقت ، قال :
- يا جماعة .. يعني بس (صدام) كان ديكتاتور!؟  توجد في العالم العربي ديكتاتوريات ناعمة ، يعني ابتسامات على الشاشات ، ومديح من مفكرين غربيين ، ورحلات بحرية معا شخصيات أوروبية و أمريكية  ، وقمع للرأي الآخر ، وتصريحات متناقضة عن حرية التعبير ، واستيلاء على مئات الكيلومترات من الأراضي دون حق ، وتعيينات لأشخاص ما يفقهون شيء في مناصب هامة ، واستفراد بالرأي دون مشورة !. كل هاذي من سمات الديكتاتورية يا جماعة .. عني انتو شاطرين تنشرون غسيل غيركم !؟.
علّق ناصر:
- والله كلامك صحيح يا خربوش . الديكتاتورية تتجسّد في كل بلد بشكل خاص وتصرفات خاصة يقبلها الشعب !. ويمكن تلاحظ تصرفات تعتبرها من تصرفات أصحاب (المدينة الفاضلة) ، لكنها نابعة من أُسس ديكتاتورية . مشكلتنا في المنطقة العربية أن السياسيين يخدعونا بابتساماتهم وتبريراتهم وهم ما يدرون إن الشعب يعرف إنهم يخدعونه ويكذبون عليه . المشكلة أن هذا الشعب تعوّد أنه يتعامل معا الديكتاتورية  وأدمن عليها وأصبح ما يرضى لها بديل ، أذكّركم : وين "الكتاب الأخضر" اللي كان دستور ( القذافي ) !. 
قال جابر:
- يا جماعة الخير.. دينا الإسلامي من بداية الدعوة كان يدعو إلى الشورى ( وأمرهم شورى بينهم ) . وإلى الحوار ( وجادلهم باللتي هي أحسن ) . آنه ما أدري ليش الجماعة اللي يدّعون إنهم متمسكين بالدين يخالفونه صراحة ، وما يطبقون تعاليمه الواضحة ؟ بس آنه وديّ أحد منهم يفسّر لي ( وأمرهم شورى بينهم ) أو ( جادلهم باللتي هي أحسن ) ؟ المعنى واضح وبسيط ، لكن الحسّ الديكتاتوري يبعدنا عن هذا المعنى الجميل والنقي .
تنبه ناصر أنه لم يعّرف الشلة على النزيل الجديد أحمد .. قال:
- يا جماعة.. اليوم جانه جار جديد .. ما عرّفتكم عليه .
تساءلت الشلة :
- من أهو ؟؟
قال ناصر:
- إهو ولدنا أحمد الناشط .. 
قال خربوش:
- ومن يكون هذا الناشط ؟
ردّ ناصر:
- شاب من شباب الوطن .. كان يدرس في بريطانيا .. جه للإجازة وعمل حادث وتوفى.
قال جابر:
- أفا.. شاب وطالب.. توه على هالمكان !.
ردّ ناصر:
- تعرف التحدي بين الشباب .. واحد تحداه وتسابقوا .. والأخ إنقلب وتكسرت جمجمته .
قال عبدالرحمن :
- الله يرحمه ويصبّر أهله .
ردّ ناصر بسرعة :
- المشكلة إنه وحيد أمه وأبوه .. وكانوا يأملون إن يكون مهندس بترول حتى يخدم بلاده .
ردّ عبدالرحمن :
- يا حسافة على شباب الوطن .. ما شاء الله عليهم دمهم حار ، مول بسرعة يشتعلون .
قال جابر:
- المهم .. الله يرحمه .. ويغفر له والله يصبّر أهله على مصابهم .. بس وينه ماله صوت !؟
ردّ ناصر:
- تدري ألم الصدمة . وتحطّم الجمجمة . لكني كلمته اليوم قبل شوي ! ويمكن يسمعنا الحين .. سمعوا .. أحمد .. يا أحمد.. تسمعني !؟
انتظرت الشلة لحظات .. حتى جاء صوت أحمد ثقيلاً :
- أهلاً.. إشفييكم ؟
قال ناصر:
- لا.. إحنه ربعك في المقبرة حبينا نطمّن عليك .. شخبارك اليوم ؟
ردّ أحمد :
- الحمد لله .. آنه تعبان وايد .. وأحاتي أمي وأبوي .. إشلون بيعيشون عقبي؟
ردّ ناصر:
- الله يتولاهم برحمته .. والله يصبّرهم .. المهم يا ولدي يا أحمد.. الربع ودهُم يتعرفون عليك ..
- خير إن شاء الله.. حياهم الله.
- هذا عبدالرحمن المحامي ، وهذا جابر الوردة ، وهذا خربوش الخبل، ويمكن الضابط العقيد نايم ، كذلك بوالخير تاجر السيارات .
قال أحمد:
- حياهم الله.. والله على رأسي.
ردّ عبدالرحمن :
- رأسك سالم يا ولدي .. والله يصبّر أهلك .
قال خربوش:
- أي رأسه سالم .. يقول لك الجمجمة متكسره .. تقول له رأسك سالم !؟
قال جابر:
- حياك الله يا ولدي يا أحمد.. ولو كان ودي تكون في جامعتك الحين.. حتى تتخرج وترجع تخدم بلادك.
قال خربوش:
- حياك الله يا أحمد .. هاذي المكتوب .. والله يصبّر أهلك . بس عاد خلك معانه ترى الجيرة وقتها طويل ..طويل .
ردّ أحمد على تحياتهم وتمنياتهم وحلّق فكرهُ في زمان آخر .. كان يتوقعه لأهله ولوطنه .



















                                            -21-
وطنه .. ما أجمل هذا الوطن عندما يتحول إلى شجرة وارفة تُظلل الجميع . ما أجمل هذا الوطن عندما يصبح حضناً دافئاً لكل أبنائه وصدراً واسعاً يقبل الجميع . ما أجمل هذا الوطن عندما يتشكل أيقونة يحبها الجميع ويقدّرها الجميع ويفديها الجميع . كثيرون يعتقدون أن الوطن هو الأرض والبحر والسماء ، أو شعار الدولة ، أو العلم الذي يرفرف على الهيئات ، أو المكان الذي وُلد الإنسان فيه ، أو المشاريع العملاقة والجسور والشواطئ أو النفط !. الوطن أكبر من كل ذلك ، وأعمق من كل ذلك . الوطن هو تلك العلاقة الأبدية بين الفرد والمكان ، بكل تاريخه وثقافته وعاداته وتقاليده . الوطن هو الحضن الذي يلتقي فيه كل أبناء الوطن بعدالة ، وهو الذي يستمع إلى شكواهم ، ويداوى جروحهم ويُسَكّن آلامهم  وتتحقق فيه مُواطنتُهم . إن الأرض التي لا تتحقق فيها المواطنة لا يمكن اعتبارها وطناً ؛ وإن وفّرتْ كل احتياجات الناس من ماء وغذاء وأمان !.
والمواطنة هي أسلوب حياة يضمن عضوية الفرد الكاملة والمتساوية في المجتمع دون تميّز على أساس العرق أو الدين أو اللغة . وعبر المواطنة تتحقق ضمانات الحقوق والقيام بالواجبات . وشعور المواطن بتَحقُق المواطنة الكاملة يجعله عضواً فعّالاً في الوطن ويؤكد مسؤولية المواطن وفعاليته لتحقيق المصالح المشتركة لكل أفراد المجتمع ، ويعزز قيم التسامح والعدل . والوطن الذي تتحقق المواطنة يقلُ فيه الصراع والتكالب والفوضى . وللمواطنة مجموعة من القيم التي لابد منها ، وهي : احترام الفرد لمجتمعه ، وتضحيته للنهوض بهذا الوطن على أساس من حق الجميع في الحياة ، وأن يعيش الفرد في تآخٍ وتعاضد مع إخوانه من أجل تحقيق عيشٍ مشترك للجميع . وفي أي مجتمع تتحقق فيه المواطنة تتحقق فيه مرتكزات التطور الاجتماعي والاقتصادي والتطور بصفة عامة . ومن هذه المرتكزات أيضاً : الحرية والمساواة والمسؤولية . ومن خلال هذه المرتكزات الأساسية تتحقق المواطنة . والمواطنة أيضاً ثقافة تهدف إلى تحقيق مجموعة من الأهداف الأساسية للإنسان ومنها : الأمن والكرامة الإنسانية والعيش الكريم . وتَحدّ المواطنة الكاملة من أية اتجاهات نحو رفض الآخر ، أو إقصائه ، أو منعه من الحصول على أية امتيازات يحصل عليها المواطن الآخر . وبذلك يعيش جميع المواطنين في أمن ورخاء وطمأنينة ، لأن الجميع يأخذ حقه غير منقوص ، والجميع يُحاسَب إن لم يلتزم بواجباته تجاه الوطن . قال ابن الرومي في الوطن : 
         وَحَبَّبَ أوطان الرجال إليهمُ     مآربُ قضاها الشبابُ هنالكا
        إذا ذَكروا أوطانهم ذكّرَتْهُم      عهود الصبا فيها فحنّوا لذالكا
وأفضل ما قيل في حب الوطن ، ما قاله أمير الشعراء ( أحمد شوقي) :
      و طني لو شُغِلتُ بالخُلدِ عنه        نازعتني إليه في الخُلدِ نفسي
هكذا يتجلى حب الوطن لدى الإنسان ، حيث يتحدّ الإنسان والوطن معاً عندما لا تكون هنالك حواجز اصطناعية أو منغصات تحول دون تحقُق المواطنة . ومن خلال تحقُق المواطنة تتشكل الهوية الوطنية ، ومعناها الانتماء للأرض المستقلة ( الوطن) بكل ما فيه من قيم وأخلاق بما يساعد على الاستقرار والدفاع عن هذا الوطن واحترام القوانين السائدة فيه والتمسك بمنظومة أخلاقية تحمل قيم المحبة واحترام القيم الدينية واحترام وجهات نظر الآخر . والمواطنة هي تلك العلاقة المنظّمة والمُتسقة بين الفرد والدولة ، وبما يحقق حصول المواطن على حقوقه كاملة مقابل التزامه بالواجبات المترتبة على تلك العلاقة . وتُقاس درجة المواطنة بمدى تمسّك المواطنين بوطنهم ، " فكلما كان التمسك قوياً والانتماء إليه ثابتاً ، فإن المواطنة تتجلى بأبهى صورها ، حيث يشعر كل مواطن بكرامته وقيمته ، ويتمتع بحقوق المواطنة الكاملة التي تُؤمّن له العيش الكريم وفي وطن حرٍ كريم ". *
انتهى عبدالرحمن من مقالة اليوم ، وقرأها على الجيران . ودار حوار ساخن حول ما جاء فيها . وكان أول المحتجين الضابط عضيد الذي استشاط غضباً . قال:
- لا أحد يساوم على الوطن .. كلنا مواطنين وكلنا نأخذ حقوقنا كاملة ، بس فيه ناس ما يلتزمون بواجباتهم !؟ إشقد إسرقوا وخانوا الأمانة !. وين المواطنة عندهم ؟. أخ عبدالرحمن ، لا تنشر الآراء الغربية عندنا في المقبرة ، خاف الله ، هذا ما يجوز ولا يرضي الله . أجدادنا وأجدادهم عاشوا في هالبلد وما احتاجوا حق هالتعريفات الغربية ، كانوا يطيعون ولي الأمر ويخافون الله؛ ودافعوا بأرواحهم عن الوطن . خلكم بس عن تخاريف الغرب ، ولا تفلسفون العلاقة بين المواطن والدولة !. إهي علاقة أحسن ما يكون ، والكل مرتاح ويعيش أحسن عيشه ! شيبون أكثر من هالنعمة ؟ خلهم يشكرون ربهم ترى النعمة زوّالة .

__________________________________________
• د. عيسى الشماس ، المجتمع المدني (المواطنة والديموقراطية ) ، اتحاد الكتاب العرب، دمشق ، 2008 ، ص 41


استغرب الجميع من هجوم من عضيد على عبدالرحمن ؛ ردّ ناصر:
- يا عضيد .. عبدالرحمن ما مختلف معاك ، بس يمكن إنت ما فهمت اللي قاله.
ردّ عضيد غاضباً:
- وشقصدك ؟ آنه ما أفهم يعني ؟ وشفيكم إنتو شايفين روحكم على الناس !؟
واصل ناصر:
- اسمع يا عضيد .. محد شايف نفسه إهنيه .. كلنا ميتين !. ولا أحد يحمل اسمه أو اسم عائلته ، والمكان لا يعترف بالوظائف والنياشين والأسماء ! أقول خل عنك العصبية ، وخلنا نتكلم بحرية ولا خوف ، ترى محد بيفتح علينا القبر .. هاذي من أفعال الدنية .. تذكرها ؟
قال عبدالرحمن :
- يا جماعة آنه عندي فكرة وقلتها .. ويمكن تحتمل الخطأ . المشكلة إن إحنه ما تعلمنا في الدنية الرأي الآخر !. وهاذي إشكالية بنحملها معانه حتى يوم القيامة . يعني القيم اللي تحتويها المواطنة مهب موجهة ضد أحد ، ولا تضرّ أحد ، وآنه ما أدري ليش الأخ عضيد تحسّس من هالقيم ومن موقف الفرد من المواطنة ، ومن منظومة الأخلاق اللي يجب أن تسود المجتمع !. آنه تكلمت عن نشر قيم المحبة والاحترام ، واحترام القيم الدينية واحترام وجهات نظر الآخر . وبعدين تكلمت عن العلاقة التي تنظّم علاقة الفرد بالدولة . هاذي العلاقة لازم تحكمها قوانين واضحة ، ومثل ما على المواطن واجبات له حقوق ، وهاذي يحقق العدالة والتوازن بين المواطن والدولة !.والمواطنة تحقق الحرية المسؤولة !. لا تكلمنا عن الغرب ولا عن تغريب المجتمع .
تحمّس عضيد :
- لا يا عبدالرحمن .. آنه ما أحب تفلسفون العلاقة بين المواطن والدولة ، يا أخي أجدادنا عاشوا بدون هالفلسفة ، عاشوا بخير وأمان ، ولين صارت مشكلة حلّها ولي الأمر . شنهو يعني الحرية !؟ الحرية إن أولادنا يتشبهون بالغرب وينسون دينهم وصلاتهم ؟ الحرية إن بناتنا يطالبون بالحرية حتى يسافرون الخارج بروحهم ويختلطون معا الغريب علشان يقولون عنهم متطورين و...
قاطعه عبدالرحمن بحماس:
- يا أخ عضيد .. آنه لما تكلمت عن الحرية ربطها بالمسؤولية ! الحرية ما تكون بلا حدود .. لأنها تتحول إلى فوضى وانتهاك لحريات الآخرين . بس إنت الله يهداك تبي تمرّر علينا رأيك بالقوة وتقوّلنا كلام ما قلناه !. آنه ما طالبت أن يتشبه الشباب بالغرب ، ولا طالبت البنات يسافرون بروحهم أو يختلطون معا الغريب و.....
قاطعه جابر:
- لحظة .. لحظة أخ عبدالرحمن .. إذا كنت يا عضيد تنتقد سفر البنات واختلاطهم روح طلعّ اختك من العمل !.  ها مهب تشتغل في جو اختلاط؟ وبعدين روح قول حق الحكومة تسكّر الجامعات المختلطة والوزارات المختلطة ، وقولها تمنع البنات من السفر والدراسة في الخارج !؟
وصلت لحظة صمت إلى المكان ، كانت كألف عام .. قال ناصر:
- مشكتك يا عضيد إنك ما قادر تطلع من ثوب الدولة ، يا أخي كلنا نحب وطنا ونفديه بأرواحنه ، عاد الحين أرواحنه طلعت من أجسادنا ، لكن هاذي ما يمنع إن الإنسان يبدي وجهة نظر حول الشأن العام . إنت لا تصير لنه مثل رقيب الحكومة في السبعينيات !. يفسّر كل شيء على إنه ضد الحكومة ، كان يقمع حتى رأي رئيس التحرير ، واشقد تهاوشوا رؤساء التحرير معا رقيب الحكومة ، وللأسف ، حتى بعد التطور اللي صار في الإعلام وفي مفاهيم النشر ، صارت الأمور أسوأ من أول !.
ردّ عضيد حانقاً :
- إسمع يا ناصر.. كفّ شرّك عني . آنه الحين لابس كفن مب إدريس (بدلة) الحكومة ! ولا تستهزئ بثوب الدولة ، ولعلمك الدولة هي اللي وفرت لك هالقبر حتى ترتاح وتريح الناس من بلاويك .
قال جابر:
- يا جماعة .. آنه أحسّ إن الأخ عضيد مهب صاحي .. يمكن رأسه يعوْره من كثرة النوم !.  عيل شهالخربطة اللي يقولها !؟ يعني يعايرنه بالقبر!؟ معقولة تعايرنه إن الدولة وفرَت لنا القبر!؟ يعني حتى الموت ما له كرامة ! القبر حق من حقوق كل اللي يعيشون فوق الأرض ، والأجانب بعد يدفنونهم معانه ؛ عيل تبيهم يأخذون رسوم ويطلعون لك صك القبر !؟ شهالكلام اللي ماله معنى يا جماعة ، أحسن لك ترقد ، وتخلينا نكمّل الموضوع .
قال عبدالرحمن :
- يا جماعة ... خلونا نتفق إن كل واحد فينا يقدّم موضوع كل يوم ونناقشه ، ويحق لنه نعترض عليه ، شرط نقدّم أسباب موضوعية مهب آراء شخصية ما لها معنى ! وآنه أقترح إن موضوع بكره عند الأخ عضيد.
نطّ ناصر :
- خوش كلام .. خلوه يكتب لنه عن الوسائل الأمنية اللي يستخدمونها  للحفاظ على أمن الوطن . 
قال جابر:
- لا .. هاذي موضوع طويل وصعب عليه.. خلوه يتكلم عن مشاكل العمالة الوافدة ، والجرائم اللي يتسببون فيها ، لأنه هاذي المشاكل ما تعالجها الصحافة .
رحبّ  عبدالرحمن بالفكرة .. قال:
- خوش موضوع .. إشقلت يا عضيد ؟!
ردّ عضيد غاضباً :
- هذا موضوع ما لكم دعوة فيه .. وأسرار الوظيفة يستحيل أتكلم عنها !. إنتو المدنيين ما تعرفون واجبات الوظيفة الأمنية والعسكرية !؟
استشاط جابر غضباً .. قال:
- يا جماعة هالريال للحين ما مصدّق إنه ميّت !؟  يا عضيد الله يخليك ، محد بينقل اللي يدور بينه ، بعدين المفروض إن إحنه ميتين ، ولا أحد بيصدق إن إحنه تكلمنا في أي موضوع !. وبعدين من يقدر يحاسبك ؟ إنت الحين روح فقط ، حاول تطلع من ثوب الخوف اللي إنته فيه ترى بتموت كل يوم من جديد !.
ردّ عضيد : 
- ما لكم دعوة فيني .. إنتو جيران مزعجين .. ما تراعون حرمة الميت .. يا جماعة ذكروا الله ، وخلكم من مواضيع الدنية ، خلاص الدنية تركتوها حق ناسها  وأي موضوع تقولونه ما بيغيّر من الواقع اللي يعيشونه الناس إهناك .
قال ناصر:
- يا عضيد إنته ليش تعقّد الأمور ؟ يبه إحنا إهني أرواحنا تتسلى ، وخبرتنا مقصورة على اللي شهدناه في الدنية ، وبعدين إحنه ما قاعدين نغتاب أحد , ولا نسيء لأحد . بس نحاول تحليل المشاهد اللي في الدنية .. يمكن أحد يستفيد !.
ردّ عضيد غاضباً :
- يعني من بيستفيد ؟ إنتو كلكم ميتين ! و محد يسمع صوتكم .. إشلون أحد يقدر يستفيد من كلامكم وهذرتكم ؟.
قال جابر:
- يا أخي .. إنت ليش كله معصّب علينه .. محد كان ضابط إلا إنت. آنه ولد عمي كان عميد .. يعني رتبته – لو ما مات - كانت الحين أكبر من رتبتك! لكن ما كان يتكبّر ، وكان يساعد الناس ، وكان يبتسم في وجه الناس ! وكان يوقف معا المواطن ، ويسهّل أمور الناس . وبعدين إشلون محد بيستفيد من كلامنه ؟ عيل هالمؤلف تاعب نفسه ، وبكره يتمرمط معا الناشر والمطعبة والتوزيع !. ما بيوصل كلامنه حق الناس إهناك !؟ الناس ما بيستفيدون من هالرواية اللي إحنه فيها ؟؟
شهق عضيد وارتجف .. قال:
- يا ويلي ويلاه .. يعني كلامنه كله بيكون في الرواية ، وبيقرآونه الناس ؟
ردّ ناصر:
- لا.. وأول الناس الربع اللي تعرفهم !؟  على فكرة ترى عندهم رقم قبرك !. واحتمال كبير يطلعونك ويحاكمونك لأنك عسكري !. أما إحنه فما لهم دعوة فينا !.
ارتعدتْ فرائضُ عضيد .. وأَحسّ بأنه ورّطَ نفسه مع هذه الشلة الفاسدة !. وأن المشيعين من كافة أقسام الأمن عرفوا رقم قبره .  أطرقَ ملياً وضاق به ضيق القبر.
تذّكر ناصر أنه لم يسمع صوت أحمد ، الشاب صاحب الحادث ، بل ولا صوت أبو الخير! ويبدو أن روح أبوالخير تعبانه جداً وخائفة من سوء المصير بعد أن زادت سيئاته عن حسناته . وأنه قام بجني أرباح كبيرة دون حق ، وحققَ منها ثروته الكبيرة! وأصبح يشعر بأنه قد أطعم أولاده من مال حرام . وهذا سببَ له عقده كبيرة.  كما أن خربوش أيضاً لا صوت له !. 
نادى ناصر على الشاب أحمد .. تنبه أحمد . وكان قد استمع للحوار دون أن يتدخل فيه .. قال:
- مرحباً يبه ناصر .. صباح الخير.
ردّ ناصر مازحاً :
- والله يا بوك ما ندري صباح وإلا مساء .. عندنا خرمس كلش (ظلام دامس).
- آنه بخير.. بس مشتاق حق أمي وأبوي .. وأبكي وايد .. ما كنت أتصور إني بأفارقهم بدري ..وأسبّب لهم ألم . أتصور الحين شنهو حالتهم ، قلب أمي اللي احترق وأمل أبوي اللي ضاع في إني أكون مهندس ناجح وأخدم بلادي !. كان دائماً يذكّرني بحب الوطن والإخلاص في العمل والأمانة. كان يبيني امتداد له ، لكني خيبت أمله . الله يكون في عون أبوي !. هاذي يا يبه ناصر اللي ما يخليني أرتاح . 
أجهش الشاب أحمد في بكاء مرير.  قال ناصر:
- ما عليه يبه أحمد .. خل إيمانك قوي .. الله كاتب يصير اللي صار . الحين ما في وقت للندم .. أكيد اللي صار بيكون ، وهو درس حق ربعك .
ردّ أحمد بأسى:
- درس يا يبه ناصر.. بس ثمنه حياتي !
دخل مرة أخرى في موجة بكاء .. وتراءت أمامه صور العزاء وحالة والدته ، التي اعتبرته كنزاً تحتمي به من غوائل الأيام . بكى بحرقة وتألّم من الداخل . تجسّد أمامه مشهدُ الحادث . ندم أيما ندم عندما التفتَ نحو الشاب الذي كان على يساره وطاوعه في السباق ! الآن لم يعد للندم فائدة ، فلقد قال القدر كلمته ودفع الثمن الباهض .. عاد للبكاء من جديد .
حاول ناصر أن يخرجه من حالته البائسة ..قال :
- أحمد يا ولدي .. شاركنا في الحوار .. ترى بتتعب .. وجدامك سنين طويلة ، الله يعلم مدتها .
ردّ أحمد بخوف ويأس :
- ما لي نفس حق أي حوار يا يبه .. آنه أحسّ إني هدمت آمال أمي وأبوي ، وسببتْ لهم ألم ما بينسونه طول حياتهم . ليتني أقدر أرجع وأفديهم بروحي. ما قدرْت أقدّم لهم ولو رُبع اللي سووا لي . آنه إنسان مهزوم يا يبه ناصر.. هزمني الغرور وغدر بي الحديد . سامحوني .. سامحوني كلكم !.
دخل من جديد في دائرة بكاء لا حدود لها . ضاق به حيّز القبر ، وأحسّ بأنه سجين في ثقب إبرة .















                                      -22-
إبرة المصل موصولة في يد زوجة بوعلي . لم تتحمل المسكينة عرضَ بوعلي بأنه سوف يتزوج ؛ ويبدو أنها لم تستحمل صدمة زواجه ، بل لم تكن لتتخيّل أنه سوف يتزوج بعد هذا العمر ، خصوصاً وأنه كان وفياً لها ومبادراً وزوجاً صديقاً ، وصاحب نكته ومفاجآت جميلة . كان دوماً يفاجئها بسفرات لأماكن جديدة ويأخذها إلى سهرات تمتد حتى الصباحات المشرقة . لم تفد معها كل الدعوات وهزمتها الانتحابات وسقطت في إغماءة تلو أخرى ، حتى أحضروها إلى قسم الطوارئ . كان القدر ضد إبرة الحياة . لم يتحمل قلبها تلك الأمصال . توقف القلب .. حاولوا معها الصدمات الكهربائية ..ارتفع جسدها الضخم أكثر من مرة في الهواء .. لكن القدر قال كلمته : ماتت أم علي ، وتركت لزوجها مساحة واسعة كي يمارس ذكوريته بكل حرية .
في مكان آخر من المدينة وبعد شهرين من وفاة أم علي  كان الشيخ يكتب عقد قران بوعلي وأم عبدالله في جوٍ من الهدوء والسكينة والحذر . انتهت مراسم عقد الزواج بسرعة وخرج الشيخ . جلست أم عبدالله مع زوجها الجديد دون رقابة أو حاسدين. ظفر بوعلي بما خطّط له ، واستطاع أن يقنع نورة بأنه أنسبَ رجل لها . جرت مراسيم الزواج أيضاً بهدوء داخل أحد الفنادق الكبرى بالمدينة . أعطاها مهراً بقيمة 500 ألف ريال ، وشبكة بقيمة 200 ألف ريال وسافر معها إلى مدينة (كان) في فرنسا ، بعد أن قضيا ليلتين في باريس . الشيطان بوعلي يعرف أماكن البهجة والهدوء . دخلا الفندق الضخم في (كان) وهو يتأبطها بكل زهوٍ كديكٍ فَحل. واستقرا في غرفتهما المقابلة للشاطئ . كانت أم عبدالله تحلم بمكان كهذا .. ولكن مع من؟! مع حبيبها ناصر ! لكن حالة ناصر المؤلمة مع والدته وظروف البلاد حرماها من هذه المتعة . ها هي الثروة تُحقق لها الحلم ، ولكن بدون ناصر . ومن هنا بدأت تتنازعها الأسئلة ، وتحاورها القيم والاعتبارات الإنسانية والأخلاقية . 
كان لون الغرفة يميل إلى الأزرق الفاتح كموج البحر . على الجدار لوحة ضخمة تصوّر مشهداً لمدينة باريس بعد الثورة .. ستائر بيضاء تستند بدلال فوق النافذة.. سرير ثنائي مغطى بملحف أزرق غامق .. وكومودينة عليها (فازة) بها زهور (الغاردينيا ) العبقة .. طاولة خشبية من القرن التاسع عشر تركن في جانب الغرفة ، عليها فاكس وبعض الأدوات المكتبية . خُفان أزرقان يقفان عند باب الحمام .. ورائحة عطرة تحفّ بالغرفة.
جهّز بوعلي أدوات السهرة ، وكان قد أخبرها بأنه يشرب الكحول بتعقل ، تسامحتْ أم عبدالله مع تلك الرغبة . دفعَ الطاولة الأنيقة التي تستقر فوقها عدة كؤوس كريستالية لامعة ، وزجاجة ويسكي من نوع فاخر وعدة علب من العصير الطازج مع جردل ثلج مصنوع من الفضة الخالصة . أوقف بوعلي الطاولة أمام كرسي الحب ( Love Chair) الذي يحتوي أم عبدالله وهي في أبهى حلة وقد رشقتْ وجهها بمكياج خفيف حتى لا يسحقه العرق ، ولمّ الفستان الأسود جسدها بصورة فاحشة . وبدتْ أقربَ إلى فتيات عروض الأزياء ولكن بامتلاء محبوب  . كانت قد رسمتْ شفتيها بصورة متوحشة وإغوائية ، ورشّتْ على جسدها عطراً أخاذاً يمكن أن يُشّم من على بُعد مئة متر. سكب بوعلي لنفسه كأساً من شرابه المفضّل . كانت نظراته محتارة بين وجه أم علي وزجاجة الشمبانيا الفاخرة . حاذرَ من سؤالها إن كانت تريد كأساً من الشمبانيا !. حكّ ذقنه وعدّل من شاربه الكث ، الذي بالغ في صبغه باللون الأسود حتى غدا ولكأنه فرشاة مسح الأحذية !. ابتسم بوعلي .. ابتسمت له بنوع من الوَلهِ غير الصادق .. تحكّك.. واقترب منها بصورة كاريكاتورية أضحكتها . قال:
- حبيبتي الليلة آنه أسعد إنسان في الدنية .
نظرتْ إلى وجهه المستدير ولكأنه كرة قدم ، ضحكتْ بداخلها ، لكنها تراجعتْ عن السخرية ؛ فهذا هو زوجها على سنّة الله ورسوله .. ولا يجوز أنت تقابله بسخرية .. بل يجب عليها أن تعامله بما يفرضه الشرع .  كان بإمكانها أن تردعه عن كل مآربه لأنه يخالف الشرع ويشرب الكحول ، لكنها كانت تعاني سطوة الأنثى المحرومة بداخلها . ولم تشأ أن تدّمر تلك الليلة الساحرة . توالت كؤوس بوعلي المترعة  وهو يكيل المديح لأم عبدالله ، وبدأت يدهُ تأخذ مسارات نحو جسدها الجميل . لم تمانع أم عبدالله فهذا حقه الشرعي .. استيقظت منابتُ البهجة في كيانها !. 
وُريّ الجسدُ الثرى بسرعة .. وتراجعت الجموع حيث الأهل والأصحاب والعمارات والأموال والوظائف والعطاءات المليونية ، وحيث الأغاني والابتهاج والمطاعم الجديدة والطائرات العابرة للقارات ، وحيث الاحتفالات والكرنفالات وصفقات الأسلحة وصفقات الإنسان .
روح أم علي شفافة وراقية ومؤمنة بقدرها . لم تتعذب في الخروج من ذاك الجسد المُنهك بتقلبات الأيام . كانت صابرة في الموت .. كما كانت صابرة في الحياة. كانت صامتة في الموت .. كما كانت صامتة في الحياة . لم تقابل صدمة في حياتها إلا الصدمة الأخيرة عندما أخبرها بوعلي بأنه سوف يتزوج !.  أن يتزوج زوجٌ على زوجته – مهما كانت الذرائع – كارثة على الزوجة ، حتى لو كانت هي لا تستحق الزوج أو العِشرة معه . كانت أم علي مؤمنة بالقضاء والقدر ، وكان طموحها محدوداً جداً .. ومع أن الصدمة قد أودتْ بحياتها ، إلا أنها كامرأة مؤمنة رضختْ لواقع الأمر ، لكن جسدها العليل لم يتحمل ألم الصدمة ، فقرر التخلص من روحها أو قررتْ روحُها التخلصَ من جسدها . 
تراجعتْ الجرافات بعد أن نهشتْ الأرض وأهالتْ التراب على قبر أم علي ، ولكأن هذه الجرافات تستلذ إخفاءَ جسدِ هذه المرأة للأبد . رجع أهلها إلى دار الدنيا ، وانشغل كل منهم بشؤونه . المرأة الوحيدة التي فقدتْ كل شيء هي الآن تحت التراب . وزوجها فوق تراب ( كان) يستمتع بأول أيام زواجه ويمارس فحولته بدعم من الحبات الصفراء والزرقاء .
غاص بوعلي في حمَام السباحة وعينا أم عبدالله تلاحقه . تدرك أنه يعرف السباحة ، لكنه الآن سندها في هذه الغربة ولابد من الخوف عليه . كانت تلاحظ أن عينيه تلاحق الأجساد الغضة من بنات فرنسا في حمّام السباحة ، لكن الفرنسيات لم يأبهن به وهو على تلك الهيئة . اطمأنتْ أم عبدالله أن زوجها الجديد لا يمكن أن يكون رقماً محظوظاً لدى الفرنسيات الممشوقات .
قضى الزوجان أسبوعيّ العسل ، اكتشفتْ أم عبدالله أن زوجها شغوف بلعب القمار وأنه أحياناً ينساها في الغرفة وهو على الطاولة الخضراء يمارس انتحاره كل ليلة . لم تشأ أن تفسد عليه شغفه بهذه اللعبة من أول الأيام . جاملته إلى أبعد الحدود ، وقنعتْ بنصيبها طالما أنه يحتفظ بوفاء لها من الناحية الإنسانية . عاملته معاملة راقية يحسده عليها كل الرجال . وقررتْ أن تكون إنسانة في المقام الأول وتمارس سعادتها ، حتى من طرف واحد ، من أجل أن تحقق سعادة الطرف الآخر. هكذا كانت نورة شفافة . تلك المرأة الجميلة الغنية الأطراف ..الممشوقة كنخلة تعارض فعل الطبيعة في الأراضي العربية . قضى الزوجان (القديمان) أسبوعين في (كان) ، هذه المدينة الفرنسية الحالمة على شاطئ البحر الأبيض المتوسط ، وحضرا عشرات العروض الفنية ، ومارسا بنفسيهما عروضاً فنية من نوع آخر . كانت سعادتهما غامرة ، ولم يكدّر هذه السعادة أيُ منغّص .  عاشتْ أم عبدالله حلماً جديداً - أنساها غصات الدهر لربما مؤقتاً – وجعلها تصرّح بأنها من أسعد خلق الله .
شعر ناصر بهدير الجرافات الذي يقتل صمت المكان .  هدأتْ الجرافات بعد دفن النزيل الجديد . من عادة ناصر أن يكون مبادراً ولا يترك الفرصة لأحد أن يسبقه ، خصوصاً وأنه يستحضر سكوته المُطبق في الدنيا . بادر النزيل الذي يبعد عنه عدة قبور:
- مرحبا .. حياك الله يا ميت .
لم يسمع أي ردّ. تململ ناصر بداخله .. عاود الكرّة :
- يالميت الجديد ..عرّفنا بنفسك يا أخي .. ليش مسفّهنا .. عطنا وجه  يا الحبيب!. 
تنحنح بوالخير.. وسعل سعالاً حاداً .. قال:
- يا خوي يا ناصر تراك مزعج الميتين .. خل الناس يرتاحون .. إرقد يا خوي وارحمنا شوي .
ردّ ناصر غاضباً :
- أحد يكلمك يا بوالشرّ إنت ! إشفيك تبي تتهاوش بدون سبب ! يبه آنه ما عليّ من تجارتك إذا (الين) نزل ..أو الدولار مات .. وإنت ما قادر إنك تفهم إنك ميت .. والتجارة في يد أولادك . إنسى الفلوس والتجاره وتعوّذ من إبليس يعله يأخذك.
سكتَ بوالخير.. وعاد ناصر يستحث الميت للحديث .. قال :
- أقول يا الحبيب ..عطنا وجه .. كلمنا .. من تكون ترى إحنه جيرانك !
حلّ صمتٌ قاتل في المقبرة بعد سكوت الجرافات وانحدار الشمس نحو المغيب .. كان خربوش يواصل همسه لنفسه :
- يانه النمل الأبيض من شمال.. يانه النمل الأسود من جنوب .. آه يا الهبوب ..آه يا الهبوب !؟
عاد ناصر للتحرش بالجار الجديد .. قال:
- يا الجار الجديد .. قول لنا من تكون . ترى إحنه في فريج واحد !
تفاعلت روح أم علي مع المنادي .. وبخجل وتردُّد قالت :
- سبحان الله .. من تكون !؟
ردّ ناصر بعفوية وحَذر لأنه أول مرة يسمع صوتاً نسائياً في المقبرة. قال:
- مرحباً أختي .. إحنه جيرانج في المقبرة .. حبينا نرحّب فيج .. وندعو الله إن يجعل مقامج كريم ومريح حتى يوم القيامة .
تفاجأتْ أم علي بصوتٍ بشري ..وكانت قد قرآتْ عن وحشة القبر وعذاب القبر- الذي لم تشعر به حتى الآن -  قالتْ :
- عليك السلام أخوي .. من تكون !؟
- آنه ناصر الساكت .. ميت من سبع إسنين ..وتركت أهلي وأولادي في الدنية ، الله يحفظهم ويرعاهم . بس إنتي عساج  إبخير وما تكلفتي في الموت !؟
شعرتْ روح أم علي بعذاب مؤلم بعد هذا السؤال ! صمتَتْ وحبست آهة حرّى . عاد ناصر :
- يا أختي ووينج ؟؟ من تكونين وشنهو سبب الوفاة .
امتعضتْ أم علي ..وقالتْ بتردّد :
- آنه مرة مسكينة ، حِكم عليّ القدر أن أموت حزينة . كان كل همي أَسْعِدْ زوجي وأولادي .. لكن الأيام غدارة . الله كريم ، ونأمل أن يتولانه برحمته ويغفر لنه إذنوبنا .
ردّ ناصر:
- الله كريم .. وهو غفور رحيم . بس قولي لي شنهي قصتج هاذي اللي خلتج تموتين حزينة .. ترانا إهني ما لنا غير نتسلى بقصص بعضنه . 
حبستْ أم علي دمعة عزيزة .. ارتجفتْ .. قالتْ :
- يا خوي آنه مرة حافظتْ على بيتها وربت إعيالها أحسن تربية ، وحفظتْ
 زوجي وبيتي ثلاثين سنة . 
قاطعها ناصر :
- ونعم الزوجة والأم إنتي .. وبعدين ؟.
ردّتْ أم علي:
- يوم وصلت الخمسين تركني زوجي وتزوج . خان العِشرة ونسى كل الأيام والذكريات الحلوة اللي كانت بينه .
قال ناصر بألم :
- أفا.. ليش ؟ يعني انتهى الحب والعِشرة بينكم ؟.
ردّتْ أم علي بحرقة :
- حبي له ما انتهى .. بس إعيال الحرام لعبوا بحسبته .. وتزوج عليّ عقب كل هاذي العِشرة .
تفاجأ ناصر واستحثها للكلام ، قال :
- وليش .. يعني لقى أحسن منج !؟
ردّتْ بيأس :
- ما أدري يا خوي .. بس فاجأني إنه يبي يتزوج .. وبعد أسبوع آنه  جيتكم إهني ..لا فيني مرض ولا لموتي سبب إلا هالزواج اللي صدمني وحطمني .
تعاطفَ ناصر مع معضلتها .. وحاول أن يطيّب خاطرها ويواسيها . قال بعد أن صمتَتْ المرأة لبعض الوقت :
- زين .. ومنهو زوجج هاذي اللي خان العِشرة وخلاج بهالوضع !؟
تردّدَتْ أم علي ، لكن مصيبتها كانت أعظم من البوح .. كانت تعلم بأنه لن ينقل أحدٌ كلامها وهي في ذاك المكان . ردّتْ :
- زوجي مدير شركة وقرر يتزوج سكرتيرته الحلوة .. شافني عجوز تجاوزت الخمسين .. وحبّ إنه يتزوج وحدة حلوة وإن كانت في الأربعين !.
واصل ناصر استجوابها :
- زين وإيش اسم الشركة واسم زوجج ؟
ردّتْ بعد أن تنهدَتْ :
- زوجي اسمه جاسم الخنين .. واسم الشركة (أطيح واقف للمشاريع).
أحسّ ناصر بشيء من القلق ، لأنها نفس الشركة التي تعمل فيها أم عبدالله ! تملّكه حُب الفضول .. واصل حديثه :
- يعني ما حاولتي توقفينه ، بينكم عِشرة وإعيال .
- آنه مصدومة يا خوي .. ما قدرتْ أفكر.. وقف قلبي من الصدمة يا خوي.
- زين .. ما عرفتي منهي اللي تزوجها !؟
- منو بعد !؟ وحدة يقولون إنها حلوة وتتزين وتتمخطر جدام الموظفين اسمها أم عبدالله ، زوجها ميت .
كاد ناصر أن يموت مرة أخرى .. بدأتْ روحة تضرب جدران القبر تريد الخروج .. أصبح مثل ورقة في طوفان .. لم يلوِ على شيء ..داخلَهُ صمت رهيب . وبدأت الدموع تنهار من عينيه . تعجبّتْ أم علي من الموقف .. تساءلتْ في داخلها : (ليش سكت الرجّال ؟ ) . انتظرتْ خمس دقائق لم تسمع خلالها أيَ همس من طرف قبر ناصر. قالت :
- وينك أخوي .. ليش سكت ؟.
لم تسمع سوى صمت القبور. اتكأتْ على طرف القبر وبدأتْ بتلاوة آيات من الذكر الحكيم .
عانى ناصر سكراتٍ جديدة .. وداهمته أسئلة متناقضة ( هل المرأة صادقة فيما تقول؟ لربما كانت تُهذي من أثر الصدمة ؟ أو اختلطتْ عليها الأسماء ؟ معقولة نورة تتزوج بعدي !؟ يستحيل .. يستحيل .. هاذي من سابع المستحيلات . كانت عندي إهنيه قبل أسبوعين ، واحلفتْ لي إن محد يكشف عليها عقبي !؟ إهيه ما تكذب .. أبداً ما تكذب .. إشلون عيل تتزوج ؟) . حار ناصر بين تفسير قادم وآخر شارد. وحاول تبرير الموقف ، لكنه لم يستطع . فأم عبدالله لا يمكن أن تخونه ، وتنسى العِشرة التي جمعتهما . دخل في موجة حزن بحجم الكون ، واستكان في القبر ولم يسمع الجيران عنه أي خبر . ويبدو أنه عاد (ناصر الساكت) كما كان في الدنيا .










                                         -23-
الدنيا جدّ قصيرة .. والأيام لا تدوم .  الدنيا مسرح صغير .. كل إنسان يمثّل دوره ويترك المسرح ! كثيرون حاولوا أن يتمسكوا بالمسرح أكثر مما هو مكتوب ، لكنهم عانوا الأهوال والأمراض وكراهية الناس .  صحيح المال قد يخلق الصحة ، لكنه لا يخلق سعادة .  ليس كل أصحاب الأموال سعداء ! وقد يكون زوجان في عُشِّ بجنوب شرق آسيا أفضل حالاً من مليونير وعائلته في أضخم شقة في (نيويورك ) أو أفخم قصر في ( بيفرلي هيلز) . بعض الناس يضيقون ذرعاً حتى في المال ، لأنهم لا يعرفون كيف يصرفونه !؟ ويصبح تراكمهُ في خزائنهم مصدرَ تعاسة لهم وعداوات لإخوانهم وذويهم . كما أن المال – في حالات معينة – يجعل الإنسان معزولاً عن مجتمعه وذويه ، ويكون له عالمه الخاص الذي يفتقد زخم المشاعر الإنسانية ، حيث يسيطر هاجس زيادة المال وتطويره على تفكير كثيرين من الأثرياء ، ليس بالضرورة كلهم . هناك قبرٌ يتهيأ لاستقبال نزيل جديد! بدأت الجرافات تُعد المكان وجاءت الجنازة مسرعة من المسجد ، بعد أن أدى ذوو الميت الصلاة واستمعوا إلى خطبة الإمام القصيرة حول زوال هذه الدنيا وعمل الخير وترك ما يغضب الله ، والعيش ضمن الإطار الإنساني ، عادوا إلى دنياهم وضجيجها. 
لم يسمع الجيران أي صوت لناصر بعد حديثه بالأمس مع أم علي ، وشعروا أنه ليس كعادته في المرح والتحرش بالآخرين .  كحّ بوالخير لأنه استمتع بوقت جميل في صمت ناصر .  قال مرحاً :
- الحمد لله .. الله يسكنّهم في مساكنهم . الربع تآخروا في النوم اليوم ؟.
سمعهُ الضابط عضيد .. قال:
- وينك يا بوالخير مالك صوت .. خليتني بروحي معا هالشياطين !.
ردّ بوالخير حَذراً  :
- مرحباً أخوي عضيد.. والله كنت نايم ، ما أدري عن الجماعة .
- وهم يخلون الواحد ينام . ياخوي حاطين دوبهم دوبي .. وكأني مسؤول عن كل اللي صار في الدنية .
- ما عليك منهم .. تراهم ميتين و متمللين وما يقدرون يسوون شيء!.
- لا..آنه ما أخاف منهم يا خوك .. بس آنه جاي إهني أرتاح . يكفي تعب الدنية.
- وإنت الصاج يا عضيد.. الواحد إهنيه  ما ودّه الواحد يسمع صوت .
سمع عبدالرحمن حوارهما .. قال:
- خير.. الجماعة مستانسين !؟
ردّ عضيد بحماس:
- والله دامكم ساكتين ، إحنه مستانسين .. يا زينكم نايمين ومخليين الناس بحالهم.
تدّخل بوالخير:
- والله آنه أقول هالمكان للراحة .. وما يجوز نسمع فيه صراخ وكلام ما له معنى.
ردّ عبدالرحمن :
- يا إخوان إحنه نتحاور علشان نقصّر علينا الوقت . وبعدين في الدنية ما كنا نتحاور لأن الظروف ما تسمح !. والكل مشغول بحياته وعمله . وبعدين بعضنه كوّن فكرة غلط أو مهب صحيحة عن حياتنه في الدنية ، وصار عنده الغلط صح !.
قال عضيد :
- رجعنا حق الفلسفة يا عبدالرحمن ! يا خوي .. خلوا كل واحد يفكر على كيفه .. انتوا ما تؤمنون بحرية الرأي والاعتقاد ؟ مهب ذي نصوص حقوق الإنسان اللي سندرتونه بها !؟
ردّ عبدالرحمن :
- هذا صحيح .. بس إذا واحد عنده فكرة غلط .. وتناقض النظريات والقيم الإنسانية لازم نصلحها له.. هاذي مسؤولية المثقفين في البلد .
قال عضيد:
- اسمع طويل العمر .. حنا ما نشوف أي دور حق المثقفين .. كل واحد منهم جالس في برج عاجي يصرخ ، وما ينزل الشارع يساند الآخرين .
تحمّس عبدالرحمن :
- ما أختلف معاك إن بعض المثقفين منعزلين عن المجتمع ، ولكن هاذي له أسبابه .. إنت راضي عن مسيرة الثقافة ؟! الثقافة – كمؤسسة – تشوفها تساند جهود الدولة ؟. تعرف إن للمجتمع الحق في الحفاظ على الهوية الثقافية.. والدول من عام 1982 ، من ندوة (مكسيكو) بدأت العمل على تمكين وتحديد هويتها الثقافية كحقٍ أساسي . وأن الهوية الثقافية هي اللي تساهم في تحرير الشعوب ، وأن الأفكار الأجنبية ومشاريعها  هي اللي تطرد هاذي الهوية وتشوهها . والبيان اللي إطلعتْ به الندوة كان ينص على مسؤولية الدول عن المحافظة والدفاع عن الهوية الثقافية لكل شعب ، وهذا ما تطلب وضع سياسات ثقافية تشجّع المبدعين وتصون التراث واحترام كل ثقافات العالم . إحنه وين ؟ ووين السياسات الثقافية !؟.
تدخّل جابر:
- يا جماعة إحنه عندنا ثقافة الاستهلاك ! أو ثفاقة الـ (Show) اللي تعتمد على حرق المراحل !. الثقافة مهب وزير وشريط وجولة في معرض!. الثقافة مهب وزارة وموظفين !. الثقافة تشكل نمط تفكير الأمة وممارسة المجتمع في مناخ من الحرية والإبداع !. تقول المادة (13) من العهد الدولي الخاص بالحقوق الاقتصادية والاجتماعية والثقافية :
" تُقر الأطراف في الاتفاقية الحالية بحق كل فرد في الثقافة . وهي تتفق على أن توجه الثقافة نحو التنمية الشاملة للشخصية الإنسانية ، وبلا مساس بكرامتها ، وأن تزيد من قوة الاحترام لحقوق الإنسان والحريات الأساسية . كما أنها تتفق على أن تُمكّن الثقافة جميع الأشخاص من الاشتراك بشكل فعّال في مجتمع حرّ ، وأن تعزز التفاهم والتسامح والصداقة بين جميع الأمم والأجناس والجماعات العنصرية أو الدينية ، وأن تدعم نشاط الأمم المتحدة في حفظ السلام " .* وين إحنه من هالكلام !؟

• الإعلان العالمي لحقوق الإنسان  ، الأمم المتحدة ، إصدار وزارة الإعلام ، إدارة المطبوعات والنشر ، قطر ، 1986 ، ص 22



قال عضيد :
- يا خوي يا جابر.. كل دولة توجّه سياساتها الثقافية لمصلحتها ومصلحة شعبها.

تدخّل عبدالرحمن :
- هذا صحيح .. لكن إنت عاصرتْ الثقافة عندنا ! هل ينطبق عليها كلام العهد الدولي؟ إحنه شفنا الثقافة في شكل فرق أجنبية ما لنا علاقة معاها ترقص في الشوارع ؟ أو أعمال عالمية ما يحضرها الجمهور لأنه ما يعرف اللغة اللي تتحدث فيها هاذي الأعمال !. وبعدين قط سمعت مسؤول من الثقافة يتكلم عن دور الثقافة في تدعيم كرامة الإنسان !؟ أو دعم الحريات الأساسية ؟ قط حضرت ندوة تقول: إن الثقافة حق للجميع وأنها تدعم المجتمع الحرّ؟
واصل جابر :
- وبعدين منهو اللي ينفّذ المشاريع الثقافية ويختار أفرادها ؟ بتتعجبون لو قلت لكم موظف وافد ما تجاوز تعليمه الثانوي ! ولا يعرف يكتب فقرة إعلان عن ندوة ثقافية . صدقوني ، شخص مثل هاذي يناط به تعزيز الهوية الثقافية في البلد !؟ مهب هاذي إشكالية !؟ مشكلتنا نظرة المسؤولين للثقافة على إنها وزارة أو هيئة مثل هيئات التجارة أو البلدية أو الأشغال !. عيل ليش يتم واحد مسؤول عن حماية التراث وتطويره أكثر من ثلاثين سنة في منصبه وهو ما يقرأ كتاب واحد في السنة !؟  الثقافة يختارون لها أسوأ ناس .. وأجهل ناس .. إلا في حالات معينة واستثنائية .. وفاقد الشيء لا يعطيه .
قال عبدالرحمن :
- آنه ما أشعر إن عندنا سياسات ثقافية ، والموضوع كله اجتهادات من أفراد غير مؤهلين .. ولا أشوف تناسق بين الثقافة والتربية وبين الإعلام . ومعظم المهرجانات تركّز على الموروث المادي ، وتستبعد الموروث الفكري والحضاري !؟ وهاذي إشكالية كبيرة تخلينا واقفين عند ( ثوب النشل) و( دقّ الحب ) و(الصوت الشعبي ) و( نسيج السدو) و( الحنّة) ، و (برامج المسابقات) اللي تقدّم أدوات البحر والبر بصوة مشوهه وعلى يد مذيعات غير  خليجيات !.  هاذي ما تمثل أوجه الثقافة بشكلها الأشمل . وبعدين يتم تقديم التراث كما هو ، دون أية محاولة لتطويره لأن (المخوخ) وقفت عند تراث الأجداد وما حاولت الخروج من (تابوت التاريخ) . خلال ثلاثين سنة ما شهدنا مشروع ثقافي بين وزارة الثقافة ووزارة التربية والتعليم !. وبعدين وين المؤسسات الثقافية ؟ مركز أو مركزين ثقافيين خارج العاصمة !؟ الأرياف والمدن الصغيرة ما لها اتصال بالثقافة !. سكان الصحراء والمدن الصغيرة ما يشاركون في المهرجانات السنوية وما يعرفون إيش يصير فيها !. عندنا أكثر من عشرين مدينة ما فيها مؤسسات ثقافية .. المؤسسات الحقيقية للثقافة غير موجودة ، والمسارح دورها محدود وقايمه على مبادرات شخصية ، والرقابة واقفه لهم . البلد كبير .. وناسه متوزعين على أكثر من عشرين أو ثلاثين  مدينة وقرية . ليش الثقافة فقط من حق أهل العاصمة !؟  هذا موضوع محد تدخّل فيه لليوم !؟ 
قال عضيد :
- يا جماعة هاذي إهيه الإمكانيات .. والمبدعين عندنا قليل عددهم . وأُهُم كسالى جالسين في بيوتهم ويبون المشاريع تجيهم لين عندهم .
قال جابر:
- هاذي نقطة مهمة وايد.. صحيح هناك عزوف عن المشاركة من كثير من المبدعين ، ولكن فيه أيضاً مزاجية وإقصاء يخلون المبدع الحقيقي في الظل وفي لوح النسيان . يعني لازم المبدع " يلمّع " المسؤول ويرابط عند مكتبه حتى يقول له صباح الخير!؟.  لازم المبدع يلف المكاتب ويسمع عن الندوات والمؤتمرات الخارجية ويسمّت الوجه جدام المسؤول !؟ وين المبدع اللي يحترم نفسه ، وجالس في بيته ، ليش ما يسأل عنه المسؤول الثقافي ؟ ليش يطرشون بعض الموظفين الصغار اللي ما يعرفون كوعهم من بوعهم إلى مؤتمرات وحلقات نقاشية ثقافية ما يعرفون فيها شيء ، ويتمون ساكتين لأنهم ما يعرفون شالسالفة !؟ وبعضهم نزّلوه من المسرح - في ندوة - لأنه ما كان يعرف يربط الجُمل ، وكان بعيد عن الموضوع اللي سافر له .
قال عضيد :
- الجود من الموجود .. لا تلومون الوزارة أو المسؤولين !. بعض مبدعينا كسالى .. ويبون المشاريع تجيهم لين عندهم ! ما يصير!. لازم تكون هناك مبادرات .. والثقافة تفاعل بين أفراد المجتمع .
ردّ عبدالرحمن :
- خوش كلام .. بعض مبدعينا كسالى . ولكن بعض مسؤولينا يمارسون ضدهم الإقصاء !. وفيه شواهد ! وأنا متأكد من هذا الموضوع . فقط لأن المسؤول ما يستسيغ هذا المبدع ، أو يحسده لأنه ما يقدر يصير مثله !. أو لأن المبدع قال حق المسؤول - في يوم-  فكرة أحسن من فكرة المسؤول. وقرر المسؤول استبعاده من دائرة الثقافة !. ومثل ما يقولون ( حط عليه إكس ).
قال جابر:
- ماعليه .. بس المسؤول اللي أكبر في الوزارة ما يسأل ما يناقش وين مبدعينا ؟.
ردّ عبدالرحمن :
- المسؤول اللي أكبر في الوزارة مهب فاضي حق هالمسائل !. خلها على الله.
تنبه عضيد:
- يا جماعة وين ناصر ؟ ما له صوت اليوم !
وافقهُ الآخرون . قال جابر:
- أخاف يكون زعلان .. أو سمع خبر مهيب زين ..أو تذكّر شيء أحزنه!.
قال عبدالرحمن :
- خلونه نناديه .. ناصر .. يا ناصر وينك ياخوي مهب على العادة !؟
صَمتَ الجيران علّهم يسمعون أية همسة من جانب ناصر .. عاد جابر ليُنادي:
- ناصر.. يا ناصر.. خير إشفيك ؟ ما لك صوت اليوم !؟
كان ناصر في بحر عميق من الذكريات ، وتصوّرتْ له أم عبدالله في مراحل عدة من حياتهما ، كان يبكي كلما جاءت صورة من الصور ، أصبح المسكين أبكماً لا يقوى على الكلام ! ويبدو أنه قرر الصمت للأبد .. ولربما غادرت روحه القبر إلى مكان آخر .
تم دفن الميت بسرعة وغادرت الجموع المقبرة . يبدو أن عبدالرحمن أصبح قائد المجموعة في المبادرة في الحديث مع النزلاء الجدُد . نادى عبدالرحمن :
- مرحبا يا للخو .. حياك الله .. إحنه بنكون ربعك حتى يوم الحساب.. من تكون طال عمرك؟
تأخر الردّ كالعادة من دهشة الموقف .. سمع عبدالرحمن همساً نسائياً :
- من إنت ؟
ردّ عبدالرحمن متحمساً:
- آنه عبدالرحمن المحامي جاركم .. ومعانه جيران خيرين بوالخير وعضيد وخربوش وجابر وأم علي وأحمد .. من تكونين طال عمرج ؟
ردّت المرأة بخجل :
- أي طال عمرج .. آنه ميته.. آنه أم ناصر !؟
ردّ عبدالرحمن بسرعة :
- أم ناصر.. أي ناصر؟؟
- ناصر الساكت .
قفزتْ روح عبدالرحمن حتى اصطدمتْ بسقف القبر .. شهق ، ودُهشتْ الشلة من هذه الصدفة الغريبة وتساءلتْ فيما بينها ، كيف تأتي أم ناصر بعد أن قرر ناصر الصمتَ من جديد؟. . قال عبدالرحمن :
- ناصر الساكت ما غيره !؟ بوعبدالله  اللي توفي من حوالي ثمان سنين !؟
- نعم .. أهوه .. وكان ساكت في الدنيه !. وينه مهب حولكم ! 
- يقولون إذبحه القهر .. وعنده قصة غريبة ؟
ارتعدتْ فراض أم ناصر .. حاولتْ التملص من هذا التقرير الذي رماهُ عبدالرحمن إلى صدرها . قالت:
- الله يهب الحياة ياولدي والله يأخذها !.
تدّخل جابر:
- مساج الله بالخير أم ناصر !؟
قال عبدالرحمن :
- هاذي جابرالوردة .. مسكين مات بالسرطان .
ردّتْ أم ناصر :
- حياك الله .. يمه آنه أعرف أمك وزوجتك .
- والله ! .. شخبارهم ؟ عساهم بخير؟
- بخير . أبشرك ولدك تخرج من الجامعة وبنتك ولدتْ البنت الثانية ، يقولون تشبهك كلش ، وبنتك الثانية تزوجت وعايشين أحسن عيشة . 
اطمأنتْ روح جابر وتنفّسَ الصعداء .. قال:
- بشّرك الله بالجنة إن  شاء الله ، المهم يا أم ناصر.. كان أخونا ناصر معانه لين أمس ، وبعدين ما سمعنا عنه شيء.
رانتْ دقيقة صمت ، قطعها عبدالرحمن :
- يمكن يكون تعبان !.
خفق قلب أم ناصر.. وتخوفت من أن ينطق ناصر أمام جيرانه بحقيقة الأمر . قال جابر:
- يمه .. إنتي شخبارج معا ناصر يوم كان حي ّ ؟
قفزتْ روح أم ناصر من مكانها ولكأنها في محكمة استجواب . ردّتْ:
- ناصر الله يرحمه كان عصبي .. ما كان يحبني ويتحاشاني !.
تحمّس عبدالرحمن ، لأنه كان يعلم بقصة الجفوة بين ناصر ووالدته ، قال:
- بس يمه .. ناصر ولد زين ومحترم وعمره ما أذى أحد ! وهو للحين ما يعرف ليش علاقتكم جذيهّ؟
شعرتْ أم ناصر بحرج كبير.. ردّتْ :
- والله ما أدري.. بس أهوه كان بعيد عن إخوانه وما يزورهم ، وآنه ما يطلّ عليّ إلاّ مرة في الأسبوع .
واصل جابر:
- بس يمه .. ناصر كان يعاني إنج ما تعاملينه مثل ما تعاملين إخوانه ! وحتى ورث أبوه ما خذ حقه منه !. وبعدين إهو عاش فقير على راتب الحكومة ، وإخوانه ما شاء الله تمتعوا بالخير.. يمكن زعل من هالموضوع !.
تجهّم وجه أم ناصر.. وأحسّتْ بأنها مُحاصَرة من لجنة استجواب . ردّتْ :
- ناصر كان عاق فيني وفي إخوانه .. وكان شوره بيده ، ولا يشاركنه في شيء.. وقرروا إخوانه يقاطعونه .
قال خربوش الذي ظل صامتاً طوال الوقت ومندهشاً من الصدفة التي جاءت بأم ناصر جنبهم :
- زين يا يمه.. آنه خربوش .
تعجّبتْ أم ناصر من صوته .. كانت تعرفه في الدنيا ! ومن لا يعرف خربوش الذي ملآ المدينة ضجيجاً ودعابات وجنوناً . قالتْ:
- خربوش المينون ماغيره !.
ردّ خربوش وهم يبتسم :
- نعم .. المينون .. لكن عقلت الحين . يمه كنت أبي أسئلج.. ليش صديقنا ناصر كان ساكت طول حياته ، يعني من بدأ يفهم ؟.
يبدو أن خربوش قد رمى حجراً كبيراً وسط بركة حيرَتِها .. امتعضتْ أم ناصر.. تردّدتْ قليلاً . قالت :
- إشدراني يا يمه .. إهوه كله ساكت .. وحامل هموم الدنية على رأسه جنّه يبي يصلّح الكون !. يقولون إنه مثقف !.
قال خربوش :
- بس يا يمه .. يقولون سكوته تعبير حاد عن إنه فيه شيء في حياته ! وأكيد إنتي تعرفينه !؟
أحسّتْ أم ناصر بضيق شديد ، وأن الشلة لا بد وأنها تعرف الحقيقة ! تظاهرتْ بأنها غير مسؤولة عن أي شيء .. قالتْ :
- شدراني .. إهوه كله ساكت ولا يكلم أحد. . وأحسّه ما يحبني . حتى إنه ما يبتسم في البيت .
ردّ جابر:
- لكنه كان سعيد معا زوجته وإعياله وما قط حصل بينهم أي شيء؟.
تحمسّتْ أم ناصر:
- البيوت فيها أسرار يا يمه .. ومحد يدري شيصير داخلها .
رمى عبدالرحمن قنبلته الموقوته :
- بس يا أم ناصر.. ولدج كان يعاني من التفرقة في المعاملة بينه وبين إخوانه ، خصوصاً إنكم حرمتوه من ميراث أبوه .
صمتتْ أم ناصر ولكأنها اقتربتْ من شفرة المقصلة .. ردّتْ :
- العائلات تصير فيها مشاكل .. وبعدين إخوانه قرروا إنه ماله حق في ورث أبوه .
ردّ عبدالرحمن بسرعة :
- ليش ؟ مهب أخوهم !.
توقفتْ أم ناصر وخارت قواها .. وشعرتْ بأنها لن تستطيع متابعة هذا الاستجواب الشرس، ناداها عبدالرحمن :
- أم ناصر .. وينج ؟ ليش ماله حق في ورث أبوه ؟
قالت بتردد :
- يمه هاذي أسرار عائلات ومهب زين أقولها .
قال جابر:
- يمه إحنه ميتين ، ومحد بيطلّع هالأسرار.. بس إحنا نبي نرتاح ونعرف ليش أخونا ناصر تم طول عمره ساكت ؟ وليش تعرّض حق هالمعاملة اللي أثّرَتْ على عمله وعلى صحته ؟.
قالت بثورة دافقه :
- ناصر ما كان ولدي !؟
حسمتْ أم ناصر المعركة ، ورمتْ ورقتها الأخيرة . صَمَتَ الجميع صَمْتَ القبور.
قال خربوش :
- الحين عرفنا السالفة !... (يانه النمل الأبيض من شمال.. يانه النمل الأسود من جنوب ..آه يالهبوب .. آه يالهبوب) !.
قال جابر:
- مسكين ما ينلام ناصر .. عاش بروحه المأساة وتحمّل سنين طويلة !.
علّق عبدالرحمن :
- بس يا يمه .. إهوه إيش ذنبه طالما عاش عندكم وتسجّل باسم المرحوم زوجج ؟ ليش حرمتوه من حقه في الحياة بكرامة ، وخليتوه يشكّ في نفسه طول عمره . إنتوا دمّرتوا هالإنسان الطيب.
ردّتْ بحرقه :
- هاذي اللي حصل.. وهاذي الله كاتبه .. أقول لكم مرة ثانية ، ناصر مهب ولدي.. إحنا ربيناه ولا ندري من إهوه أبوه !. خلاص فكونا من هالأسئلة .. خلوني أرتاح .
قال خربوش :
- كان ودّه الرجال يسمع هالكلام حتى يعرف الحقيقة  لكن المسكين وين ما يطقها عويه !. وينك يا ناصر تسمع هالكلام حتى ترتاح في قبرك؟.
هدأ الجميع . ويبدو أن أم ناصر اختصرتْ لهم الحوار . لكن صاحب الحوار الأول ليس حاضراً . لقد هامتْ روح ُ ناصر في البلاد ولا أحد يعرف أين استقرت تلك الروح الشفافة المُعذّبة .. والتي لاقت من الأقربين أسوأ حالات الإنكار والإقصاء والتأثيم .
واصل بوالخير نومه ونأيهُ بنفسه عن الشلة . كما آثرَ أحمد الصمت وتعذيب الروح لما  سببه من ألم لوالدته ووالده . كان عضيد يستمع لحوار أم ناصر مع الشلة ، وكان يعلم سرّها ، حيث أن الأوراق الخاصة بناصر موجودة في ملفه ، ولقد إطلعَ عليها عضيد عندما أُحيل ناصر إلى التقاعد ، لكن طبيعته الأمنية حتّمتْ أن يكتم الأمر . الكتمان هو قاعدة أساسية في عمل رجال الأمن .
وَفتْ أم عبدالله بوعدها لأبي علي ، وواصلتْ متعة الحياة معه بكل ما فيها ، خصوصاً بعد أن استقلت في منزل لا تشاهد فيه إلا زوجها ، ومع الأيام بهتتْ صورة ناصر في مخيلتها ، أو هكذا اعتقد بوعلي ، وعاشا بقية العمر كما كتبه الله لهما.
أصوات غير طبيعية في المقبرة !. وعجلاتُ و(زناجير) الرافعات والجرارات تضرب الأرض بقسوة . إنها ليست جرارات إعداد القبور !. إنها طوفان . صرختْ الأرواح ونادت : ( شللي قاعد يصير.. شللي قاعد يصير) .
تنادت الشلة لاجتماع سريع :
قال عبدالرحمن :
- يا جماعة .. المسألة فيها شيء ؟
ردّ جابر:
- عمرنا ما سمعنا هالأصوات !؟
قال خربوش:
- يا جماعة .. يمكن الميت واحد " عود " .. شخصية كبيرة!؟
قال الضابط عضيد :
- عاد إحنه ميتين .. وشعلينه من اللي يصير فوق !. الجماعة أبخص (أدرى).
زاد عنف أصوات الجرارات والحفارات . فلقد صدر قرار بإزالة المقبرة للمصلحة العامة !؟ وها هي الجهة المسؤولة تقوم بعمل الإزالة !؟ على مدى ستة شهور لم تهدأ الجرارات والحفارات ، حتى وصل التجريف والإزالة إلى قبور الشلة . تنادوا من جديد .. قال جابر:
- يا جماعة.. شللي قاعد يصير ؟ 
اقتربت حفارة من رأس جابر .. واخترقت جمجمته وحوّلتها هشيماً .  قال عبدالرحمن:
- يا جماعة المسألة فيها إنَّ !.
تنبه بوالخير من نومه العميق :
- ليكون قامت القيامة يالربع ؟
قال الضابط عضيد :
- اللي كاتبه الله بيصير.. ذكروا الله .
اخترقتْ الجرارات والحفارات قبور الشلة وامتزجت عظامُهم في خليط عجيب .. صرختْ أم علي ، وجاوبتها أم ناصر الصراخ ، وبدآتا تولولان . صرخ خربوش:
- يا جماعة .. خلونا نطلع .. خلونا نطلع من هالمكان .
وافقهُ جابر :
- نعم .. خلونا نطلع يالربع ..
تردّدتْ في الأنحاء صرخات مدوية ردّدها معظم الموتى.. طارتْ الأرواح المستكينه من المقبرة  منذ عشرات السنين ، وهي تُحفزّ الجميع على مغادرة المكان. الجرارات والحفارات تمارس فعلها الشرس في الحفر وتحطيم القبور وتكسير عظام الموتى . الأرواح تصعد إلى السماء ، وتتبع الشلة دونما تحديد مكان القصد . العظام تتناثر هنا وهناك كلعب أطفال في ثورة زلزال ؛ والحديد الضاري يقتحم القبور بلا رحمة . الشواهد تتهاوى يُمنة ويُسره ، وأرقامها تضيع ورفات الموتى يختلط بصورة عشوائية ولكأن بركاناً حلّ بالمقبرة. الأرواح ترفض القبور الجماعية التي تريد الجهة المُنفّذة وضعها فيها ، وما زالت ترتفع إلى السماء مع التهليل والتكبير . أهل المدينة مندهشون من الأضواء التي تملأ سماءَهم دون أن يعرفوا شيئاً عما حدث في المقبرة .    لقد تم استنفار الرادارات العسكرية الدقيقة لمراقبة هذه الأرواح الثائرة . ظهرتْ لديهم صورٌ على هيئة أضواء مُبهرة دون تحديد هويتها . روح ناصر كانت قد استقرتْ في غرفة والدته .. وقبعتْ باكية فوق خزانة ملابس أم ناصر تنتظر بشارةً لن تأتي . أرواح الشلة ( عبدالرحمن وجابر وعضيد وبوالخير وخربوش وأحمد وأم علي وأم ناصر ) كانت تقود مسيرة الأرواح نحو مباني المدينة الجديدة التي لم يسكنها أحد وكانت قد أُعدّتْ لسُكنى الشباب الذين يقودون الإدارة في البلد وقد بُنيت على أحسن طراز ، وتم تأثيثها أفضل تأثيث . اختار عضيد أعلى بناية واستقر عليها كي يواصل دورهُ في الحفاظ على الأمن في المقر الجديد للموتى !. بينما اختار عبدالرحمن وجابر وأحمد وخربوش بناية تطلُ على البحر كونها تُعبّرُ عن الحرية التي ينتظرونها . وقد ساءَهم رحيلُ ناصر عن الشلة !. قصدَ خربوش البلكونة وظل يردّد مقولته : (يانه النمل الأبيض من شمال.. يانه النمل الأسود من جنوب ...آه يالهبوب .. آه يالهبوب) . اختار بوالخير وأم ناصر وأم علي طابقاً أرضياً كي يكونوا قريبين من بعضهم ، ولربما ليرتاحوا من حوارات الشلة التي لا تنتهي ، وبدأوا حوارات اجتماعية قريبة من اهتماماتهم ، كما كانوا يتجمعون في البلكونة ويراقبون ما يجري في مدينتهم .

عهد جديد يبدأ الآن بعودة الأرواح إلى هذه المدينة الجديدة ، وما زال الناس يتحدثون عما حدث ولا يعرفون أسرار هذه الشلة التي حاولت جاهدة أن تغيّر حياتهم وتصحّح مفاهيمهم وهي تحت التراب ؛ كما أنَّ أهل المدينة لم تعرف حقيقة الأرواح التي رفضتْ القبور الجماعية واستقرت في أماكن متعددة من المدينة الجميلة . كم من الذين يعيشون فوق التراب هم تراب.! بهذه العبارة بدأت ندوات الشلة ، وهي تراقب أداء الإدارة في هذه المدينة وتنتقدها بصمت .

                                   (انتهت) 





 السيرة الذاتية للمؤلف :                 
الإســــــــــــــــــــــــــــم  : أحمد عبدالملك
الميـــــــــــــــــــــــــــلاد :    1951
الحالــــة الإجتماعيـــــة : متزوج + ولد وبنت
العنـــــــــــــــــــــــوان   : ص ب 9558 – الدوحة – قطر 
 البريد الألكتروني        : (hamsalkhafi57@hotmail.com)   
المؤهـــــلات العلميـــــة : ليسانس آداب – جامعة بيروت العربية –  لبنان - 1976
                                 ماجستير إعلام تربوي – جامعة ولاية نيويورك – أمريكا – 1982
                                 دكتوراة في الإعلام – جامعة ويلز – بريطانيا – 1989
الخبـــرات العمــليــــــة :  مذيع بتلفزيون قطر - 1973  
                                 رئيس وحدة النصوص والترجمة – تلفزيون قطر -  1975
                                 مراقب الاخــــــــــــــبار – تلفزيون قطر - 1976
                                 ساهم في إنشاء تلفزيون الشارقة عام 1989
                                 رئيس تحرير جريدة (Gulf Times) – 1990
                                 مدير الشؤون الإعلامية بمجلس التعاون – الرياض - 1993 -1999
                                 رئيس تحرير مجلة ( التعاون ) العلمية – 1994-1999 
                                 رئيس تحرير جريدة (الشرق) – 2000
                                 كاتب سياسي في جريدة الإتحاد – أبوظبي منذ 1994
                                 كاتب اجتماعي في مجلة (زهرة الخليج ) – أبوظبي منذ 2006
                                 كاتب في الصحف القطرية منذ  1970- 2012
                                 كتب مسلسلات إذاعية وتلفزيونية 
                                 أشرف على أكثر من دورة تدريبية لصالح جهاز إذاعة وتلفزيون الخليج
                                 محاضر زائر لمواد الإعلام بجامعة قطر 1983- 2004  
الإصـــــــــــــــــدارات :    صدر له 9 كتب في الإعلام
                                 صدر له 16 كتاباً في الأدب والقصة والرواية والنثر الفني.
البحوث وأوراق العمل:    له أكثر من 50 بحثاً وورقة عمل في الإعلام والثقافة والتربية .

المساهمات العلميـــــة : حضر أكثر من 30 منتدى ومؤتمراً إعلامياً وثقافياً . كما حضـــر 22 قمة 
والإجتماعات              خليــجية ؛ وأكثر من 26 اجتماعا لوزراء خارجيــة دول مجــلس التعاون.
                              كما مثّل دولة قطر في اجتمات اتحاد الإذاعات العربية في الفترة من 1976
                              إلى 1985 .   كما أشــرف على إعــداد ملفــات وزراء إعلام دول مجلـــس 
                              التعاون للفترة من 1994-1999 .

                                                                        







1






