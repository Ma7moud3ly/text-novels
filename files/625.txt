الصديق الوفي
عمر حسين
الحلقه 1
الدنيا صيف دا كان في 2003 في ريفي شندي جمب السوق زي مابقولو......وحامد بابكر الليله شغال من الصباح ....اقيفو دقيقه تعالو معاي اعرفكم عليهو.....حامد بابكر فضل المولى من سكان مدينة شندي اتوفى ابوهو قبل سنه وخلى وراهو حامد دا وتلاته بنات مرتو عايده....المهم حامد حسي شايل حمل البيت فوق ضهرو خلى القرايه من تالته ثانوي عشان يعيش ناس بيتهم بعد ماإتوفى ابوهو....حامد شغال عتالي في سوق شندي يعني رزق اليوم باليوم بس مرات بشتغل مساعد في حافلات شندي الخرطوم عشان يقدر يدفع قروش المدارس حقت اخواتو......الليله الشغل كان بسيط شويه وحامد شايفه شينه يجي البيت ويدو فاضيه لقى ناس شغالين بناء قال ليهم في طريقة عامل تاني قالو ليهو ااي خش معاهم واشتغل سهره"سهره معناها لحدي الساعه6 للناس الما إشتغلو طلبه"المهم رجع البيت ومالي يدو لكن منهك شديد امو قالت ليهو ياولد ماقلت ليك سيب شغل الحاجات التقيله دي عالم الله مابتقدر عليهو قال ليها لكن ياأمي اعمل شنو دا واجبي إتجاهكم امو قالت ليهو بارك الله فيك ياولدي الله يوفقك دنيا واخره..... مشى خشه جوا علي البنات الفي الكرسي ديك شايفنه دي مروه بتقرى في تالته اساس وديك المكوعه في السرير دي دي مزاهر ودي بتقرى في سنه تامنه اساس ودي البتلوك في اللبانه دي إسمها رندا سلم عليهم وكسر لي كل واحد قروش بالجمبه كدا"ماضروي تعرفوها إنتو لازم تتحشرو في اي حاجه يعني هههه" امهم كوركت يامزاهر تعالي يابتي شيلي الصينيه دي إتعشو وكلهم إتلمو احلى لمه واحلى ونسه ناخد طرف منها مروه قالت يوم داك الاستاذه لقت بت مامصححه جابت الخرطوش في شان تدقها اكان البت فوووو عملته في هدومه"اكان فهمتوها بعدين ماتعلقو في الحته دي"كلهم قعدويضحكو......المهم كانت لمه جميله.....في اليوم التاني حامد قام صلى الصبح ومن دربو داك مشى قدام يوسف للاسماك"اي زول في شندي بعرف الحته دي"..وهناك كلو يوم بتلاقو هو وصاحبو النزير عشان يمشو يفتشو شغل لكن في اليوم دا النزير إتأخر شديد وحامد بدا يقلق النزير اعز صاحب علي قلب حامد وهم الاتنين متقاسمين هموم الدنيا سوا....حامد وقت شاف النزير طول شديد قال يمشي يشتغل يمكن النزير يلحقو هناك المهم مشى إشتغل وماشاء الله المره دي عبه جيبو تب مشى يشوف الشباب الشغال معاهم النزير ويسألهم منو قالو ليهو والله النزير دا الليله من الصباح ماجى ماعارفنو مالو....من هناك حامد مشى طوالي علي بيت ناس النزير لقى امو قاعده في الحوش تبكي
"سترك.يارب"
قال ليه مالك ياخالتي شاديه مالك.....
الى اللقاء

الحلقه 2
حامد إتخلع لمان شاف ام النزير بتبكي قال ليها مالك ياخالتي شاديه مالك.....قدر مايتكلم معاها وهي تبكي بس...جاء مروان من جوه سلم علي حامد حامد قال ليهو بي شفقه كدا في شنو مروان مراون قال ليهو خالتك دي بتهول الامور ساي بس شافت النزير كل مره يطرش من الصباح قعدت تجوعر......حاجه شاديه عطوفه جدا علي ولده النزير وحاسه إنو حمل البيت تقيل عليهو خاصه بعد ماقاليهم الدكتور ان ابوهم عوض فقد الامل في إنو يرجع يمشي تاني....سبب الشلل دا شنو انا زاتي ماعارفو لكن بنعرفو ليقدام....المهم حامد دخل علي النزير ولقاهو اصلو بس حالة يرثى عليها حمى ووجع راس والزول دا ظاهر عليهو مضايق قال ليهو يالنزير ماتقوم تمشي الدكتور اخو النزير الصغير كان قاعد يلعب في الاوضه إسمو المرضي ختف الكلام وقال لي حامد امي قبيل قالت لي النزير كدا لكن قال ليها ماعندي قروش مروان كورك فوق اسكت ياولد امشي طير العب برا.....حامد هنا حسا بي حوجت صحبو ليهو عاين لي جيبو وإتزكر امو اخواتو الراجنو النزير عاين في عيونو وفهمو قال ليهو ياحامد ماتخت في بالك انا ببقى كويس إن شاء الله حاجه بسيطه وبتنفكه إن شاء الله في كلامو دا طوالي طرش هنا حامد قال ليهو والله مانرجى ولاثانيه وطوالي ساقو لي مستشفى شندي وشي كشف وشي فحص وشي تحاليل وشي دواء المهم طلع عندو مكروبات في بطنو وكدا اخدو ليهو الدواء وهم راجعين النزير قاليهو ياحامد انا عارف إنت حسي شلت حق ناس بيتكم وعالجتني بيهو حسي لكن والله دا يكون دين في رقبتي دي حامد قال ليهو يازول إنت بتتكلم كيف إنت عوير ولا شنو نحنا من متين بيناتنا ديون إنت بتساوي خوتنا بالقروش والله يالنزير ماقايلك كدا والله تاني تجيب لي سيرت القروش دي والله لابتعرفني لابعرفك النزير سالن دموعو وسكت ساي لامن وصلو البيت ودخلو جوه لامن رقدو في السرير اصلو غايتو شاديه دي تشيل وتدعي ليهو سلم عليهم ومرق بعد مامرق خت يدو فوق جيبو ومرق القروش الفيهو لقاها عشرين جنيه ...خت هم البيت واخواتو وووو....وهو في السكه لاقاهو البلال قال ليهو بس الله لماني فيك تعال ياحامد.قال ليهو يالبلال إن شاء الله خير قال ليهو خير تب تزكر المتين الف الدينتني ليها ديك قال ليهو انت لي حسي متزكره ماقلتلك انساها ما بيناتنا قال ليهو لا والله انا ربنا فتحا علي والقروش حسي راقده اغشى معاي البيت واديك ليهن....حامد في سرو حمد ربو وشكرو.......مشىمعاهو شال القروش ورجع علي البيت شاف قدام البيت عربيه دبل فبينه جديييييده لج إتحير ياربي دا منو والجانا دا اول ماخشى البيت لقى ناس بيتهم.كلهم قاعدين ومعاهم راجل وولدين وبت من ماشافه حامد.دا قعد يرجف زي القصبه 
ياربي ديل ناس منو؟
وحامد برجف مالو؟



الحلقه 3
حامد وهو برجف كدا الراجل اب عمه داك بدا يتكلم قال لي عايده اوع تقولو لي دا حامد قال ليهو ياهو زاتو قام عليهو وحضنو وقعد يبكي قال ليهو كيفك ياجبل الشيل كيفك ياود اخوي هنا حامد عرف إنو دا عمو لكن ياتو واحد فيهم هم تلاته إتنين في الخرطوم وواحد في السعوديه وحسب مايعرف إنهم متخاصمين مع ابوهو في حاجه بنعرفه لي قدام..المهم بعد إنتهى السلام الحار داك قال ليهو ياحامد انا عمك مهدي ياحامد حامد قال ليهو كيفك ياعمي ومتين جيت السودان قال ليهو دي قصه طويله ودايره قعده كدي حسي النعرفك علي الناس ديل دا ولد الكبير الطاهر قوم يالطاهر سلم علي ود عمك وسلم عليهو سلام سمح ودا ولد التاني اسمو رياض وسلم عليهو برضو ودي بتي عفراء سلم عليها وحسى بي حيلو مات رندا حست بالحكايه قعد تضحك....المهم ديل فاتو الديوان وجابو ليهم الفطور وعمك مهدي اب عمه بقى يسرد في حكايتو....قال ليهو إنت عارف ياحامد انا سافرت من هنا وابوك الله يرحمو كان لسه ماإتزوج انا قعد سنين هناك وجيت راجع إتزوجته خديجه وسافرته وقعدنا هناك جبنا الطاهر وعفراء ورياض وحالي هناك إدهورت واخواني مابتصلو علي يسألو اصلا عمار والحسين ماكنت مأمل فيهم لكن زعلت من ابوك والحال إدهور علي هناك بقيت طريقة الرجعه لي بلدي مالامي فيها اها قلت مادام اصلها خربانه خربانه اجيب اولادي ديل وامهم واجي اسكن في وسط اهلي شلت حقوقي من الشركه الكنت فيها وكانت حاجه ماهينه وجيت راجع لامن وصلت الخرطوم وكلموني بي وفاة اخوي والله ماصدقته ومن حتتهم ديك لميت عفشي وجيتكم وانا دايرك ياولدي من الليله دي تشوف لي بيت جمبكم ودايرك بكره تسوقني علي السوق عشان نغتح لينا تجاره نترزق منها اها قلت شنو ياولدي.......حامد في الكلام دا مابين مندهش وما مصدق واحاسيس تانيه غريبه ظاهره فوق وشو....قال ليهو والله ياعمي البيت بيتك تقعد قدر ماداير وباكر بمشي انا والطاهر نفتشلك البيت والتجاره إنت تأمر ونحنا ننفز بس طوالي جا حس من ورا الباب حامد من سمعو نطا فوق دي كانت عفراء قال ليهم هاكم الشاي عمك اب عمه لاحظ للنطه وربط الاحداث رياض كان ماشي يجيب الشاي ابوهو قال ليهو اقيف يارياض امشي جيب الشاي ياحامد حامد شال منها الشاي كدا عاين ليها قرب يجي واقع اكان إتسند بالباب عمك اب عمه إبتسم إبتسامه خبيثه"والله لكن عمك دا طلع شفت"الجماعه بيجاي يشربو الشاي وبهناك الونسات شغاله تعالو النسمع ونسة البنات....مروه بي كل براءه قدام البنات كلهن قالت إنتي ياعفراء اخوي حامد وقت شافك مالو قعد يرجف.."ييييييييوزع قويه يامروه في الصميم"عفراء ماعرفت من الخجل تتمشي وين رندا قالت ليهم والله انا زاتي لاحظته وقت سلم عليك سلامو كان من النوع براهو هي مبتسمه ومدنقره كدا قالت ليها كيف يعني من نوع براهو قالت ليها وانا بعرف وقعدت تضحك....صباحات الله اصبحت ودا اليوم التاني من جيت عمك مهدي اب عمه....حامد شال الابريق وماشي الحمام سمع صرخه شديده في بيت النسوان 
هوي ياناس في شنو.....
الى اللقاء

الحلقه 4
حامد لمان سمع الصرخه دي لمان الابريق وقع من يدو لانو الصوت كان صوت عفراء الزول دا جرا جري علي بيت النسوان لقى امو واخواتو متلمين في البت وامو بتربط في كراعه قال ليها ياامي في شنو مالكم قالت ليهو اسرع جيب لي نابكسي البت دي طقته عقرب وانا عاينت ليها بالبطاريه سوداء اسرع قبل ماالبت دي السم يكتلا عمك اب عمه والطاهر اكان يادوب وصلو مكان الحدث ووراهم رياض يدعك في عيونو ويقول مالكم حصل شنو حامد شخت الجريه وجره الطاهر من يدو وكتحت كتحت لمو في بتاع بوكسي جابوهو وطوالي مستشفى شندي راس دخلو البت ولحقوها قبل ما السم ينتشر وتم إمتصاصو كلو......اها طبعا صلو الصبح في المستشفى....جو راجعين ألبيت زي الساعه2 امو قالت ليهم امش اقعدو في الديوان النعملكم الفطور قال ليها ياأمي ماأكلنا في المستشفى قالت ليها ها زول هو دا اكل يخربو وكمان قال المفقم حامد هنا ضحك هههههههههه المعقم ياامي المهم اكلو وملو كريشاتهم دي تمام وحامد الاكل مابيينزل بطنو وحاسي نفسو زهجان عارفيييين ليه......خلاص اسكتو........عمك اب عمه كسر الصمت وقال لي حامد ياحامد اها ماقلنا الليله نشوف السوق قال ليهو عديله ياعمي نشرب الشاي ونمرق شربو ومرقو .......المهم عمك مهدي إشترى دكان كويس كدا فاتح علي مواصلات المحميه فتحو بتاع توابل وكدا دكان كبيييييير كدا قولو ماشاء الله....الطاهر وحامدلقو بيت في حلة ناس حامد زاته بس الفرق بينهم بيت......المهم في غضون خمسه ايام البيت الجديد إترتب وعمك مهدي نزل في بيتو ورسل لي زوجتو خديجه الكان خلاها مع امها في الجيلي........حامد بقى شغال مع عمو والحياة فتحت عليهو ونشأت بينو وبين الطاهر خوه اعته من الجبال الشامخه مابتنهزه......والنسوان دخلن في بعض وعفراء طوالي مع عمته ماشه وين ماشه ناس عمتي عايده جايه من وين كنت مع بت عمي رندا.....زي مابقولو سوت القدم ساساق غايتو مامعروف لي شنو........في يوم كان حامد جاهو النزير في البيت وقاعدين يتونسو في الديوان وكانت عفراء في البيت......بس في نص الونسه بيناتهم كدا خشت عليهم عفراء بالعصير النزير دا مسك في السرير بي يدينو الاتنين بالله التقول قالو ليهو سبت عندك.....ههههه......حامد لاحظ شال منها العصير سريع وقال ليه امشي خلاص...حامد رجع للونسه لاحظ النزير مازي اول مرات ياخد سرحات كدا حامد حام في راسو كلام كتير وعرف إنو الزول دا اعجب بعفراء إعجاب شديد والهم وقع فوق راسو.....والقعده بعد دا بقت مسيخه واتوادعو والنزير دا فات عرقان جنس عرق....نرجع لي افكار حامد زي ماعارفين النزير اعز صاحب علي قلب حامد وكمان حامد قلبو إتعلق بالبت دي تعلق ماطبيعي وحاسي إنو حايموت لو ماإتزوجه .....اها هو بقى بين نارين ياصاحبو ياحبو الاول.....اليوم التاني هلا ولسه صاحبنا بي همو إظنو ما نام ماعارف هو نام جوه وانا نمته في الحوش مابقدر علي الباعوض دي.......عمك مهدي اليوم داك جاء زياره وزياره لي غرض لانو جو معاهو الولدين....عمك مهدي بعد ماإنجمه قال ليهو والله ياحامد انا شايفك زي اولادي ديل واصلي مامنقصك منهم وقلت احسن الاسر تتلمه في بعض عشان كدا انا داير ازوجك لي بتي عفراء رايك شنو....قال ليهو والله ياعمي بتكم ماالبيابوها وانتو نعم النسب وماف زيكم وعالم الله إنت في مقام ابوي لكن انا مابقدر إتزوج عفراء.....


الحلقه 5
حامد لمن قال كلامو دا عمك مهدي إتهجم زي الزول الشايف اسد قدامو وهو قاعد مربط.....قال ليهو ليه ياحامد؟....حامد قال ليهو ياعمي انا كان مره فتا حجر العسل لي صحبي كان عرس اخوهو وشفت بت هناك عجبتني واتعرفت عليها ونشأت بينا علاقه طاهره وانا مابقدر إتزوج غيره......الجماعه ديل بقو منططين عيونهم ومبحلقين في حامد دا.......طبعا زي ماعارفين حامد لافات حجر العسل لاشئ دي كضبه منو ساي لانو قلبو علي صاحبو ماممكن إتزوج بت وصحبو معجب بيها .......اصيل ياود الاصيل.....عمك مهدي اقتنع بي كلام حامد قال ليهو خلاص نمشي نخطبه ليك قال ليهو لالا كدي خليني اكون.نفسي لسه....تكوين شنو بعد دا ياحامد ولد ما شاء الله بي خير وبوكسيك المشغل فيهو صاحبك النزير دا مقضيك"يادوب هنا عرفتو إنو حامد عندو بوكسي موش انا زاتي يخربني في عرفه"قال ليهو ياعمي كدي نحنا نروق حبه ولمان ابقى جاهز بكلمك انت في مقام ابوي ومابعمل حاجه إلا بي شورتك...قال ليهو خلاص ياولدي البتشوفو...حامدياخوانا مقطع من جوه وماقادر علي العيشه كان ظاني إنو بنسى البت دي سريع لكن هيهات هيهات البت طلعت مسكنه في قلب قلبو......الخبر إنتشر في الاسره لكن.كلو بي فوق بي فوق كدا يعني ماواضح .....عفراء يوم نادت رياض قالت ليهو تعال يارياض انت انا سامعه الناس بقولو في زول إتقدم لي وابوي رفضو صحي قال ليها يالفاهمه ماكدا قالت ليهو نان كيف قال ليها ابوي طلب من حامد انو يتزوجك كلم شمل للاسرتين وحامد قال قلبو متعلق بي واحدي من حجر العسل كان شافه في عرس.....البت دي كرعينه بقن يرجفن وبقت ماقادره تقيف كلو كلو رياض مشا كدا هي بيجاي خشت الاوضه وقفلته عليها وهاك ياالبكاء......."البت دي اتاريها مكسره طيب مالها كان عامله نفسها تقيله؟؟؟غايتو عالم مابجيب غير المحن" الزول الوحيد الحكاية دي ماركبت ليهو في راسو هو الطاهر لانو الطاهر عارف حامد كويس خصوصا في الايام الفاتت دي بقو صحبان مابتفارقو....قال لازم الموضوع دا تكون فيهو إنا.....وانا إلا اعرفه.....بالعصريه كدا النزير وحامد إتلاقو في قوز كدا كانو هم الاتنين مسمنو قوز الغلابه كان اي زول فيهم عندو مشكله يسوق التاني للقوز ويحكيها ليهو ويتقاسمو الهم.....المهم إتلاقو وبتونسو في الشغل وماالشغل حامد خش من طرف وقال لي النزير انا امبارح شايفك وقت جان بت عمي بالعصير إتبهدلته بهدله شينه...النزير طوالي قال ليهو منو داانا دا لالالالالا"إتوقعتو يقول ليهو بري بري" ...قال ليهو يازول اكان ظاهر فيك هي تكون لاحظت قال ليهو بالجد ياحامد اكان ظاهر حامد قال ليهو يازول اكان دايره نعقد ليك عليها قال ليهو والله كضاب هو اهلك بدوني ليها قال ليهو مالم مابدوك هم لاقنك وين.....حامد بقول في الكلام دا وكل كلمه منو كانت سكين بطعن بيها نفسو....النزير قال ليهو يازول خير بس انت اديني فرصه كم يوم وبجي قال ليهو عديله يازول وتمو ونستهم والنزير وصل حامد البيت ورجع...لمن رجع بيتهم رجع مغموم ومهموم امو قالت ليهو مالك ياالنزير ياولدي قال ليها والله ياامي وقعته في مشكله كبيره...امو قالت ليهو كدي احكي لي قال ليها انا يوم كنت مع حامد في بيتهم ودخلت علينا بت عمو صراحه انا إتهجمته من جماله وبقيت طول القعد مع حامد بقارن بينا وبين بت خالتي هدى ...لقيت هدى الاحلى اها بالسرحان في قعدتي ديك مع حامد والخلعه الجاتمي لمان البت خشت علينا حامد ظن إني حبيته والليه فاتحني في الموضوع وقال لي نزوجه ليك وشايفو باقي بالحيل علي نسبي بيهم وانا والله وقت شفتو مصر خفت ارفض ويزعل وانتي عارفه حامد اعز صاحب علي قلبي وماداير افقدو لكن برضو زي ماعارفه انا قلبي معلق في بت خالتي هدى...


الحلقه 6
اها يا امي حسي انا اعمل شنو انا بقيت بين نارين...وريني ياامي اعمل شنو؟.....قالت ليهو والله ياولدي الحيره كتلتني بي كلامك دا دي هسه يحلوها كيف....انت ماتكلمو عديل دي حياه لي قدام وما بتنفع فيها المجاملات.....قال لبها ياامي لكن دا ما اي زول دا حااااأاامد والله مابخزلو....قالت ليهو عاد مخير كان كدي انا قلت العندي.....اها بهناك حامد لمان وصل البيت لقى الطاهر قاعد في الديوان مستنيهو سلمو علي بعض والطاهر خشه في الموضوع طوالي قال ليهو ياحامد انا حصل حاجه ضايقتني ماكلمتك بيها؟قال ليهو ابدا لكن الكلام دا حسي لزومو شنو...قال ليهو ياحامد إنت ماعندك صاحب في حجر العسل إنت وريتني كل اصحابك وانا احلف ليك والله انت بتحب عفراء اكتر من نفسك وانا شاهد.....حامد قال ليهو والله يالطاهر انت ياك صاحبي القريب وانا حاأحكي ليك علي الاقل افرق من نفسي لكن توعدني ماتعمل حاجه إلا انا اوافق عليها وماتوري اي مخلوق بالكلام دا قال ليهو بوعدك قال ليهو انا والله مابقدر اعيش من غير عفراء وحاسي إني حاأموت لو ماإتزوجته!!!قال ليهو طيب مالك كابرته يوم داك ياحامد....قال ليهو الله يوم كدا كان معاي صحبي النزير وحصل حصل حصل حصل المهم حكى ليهو الحكايه بي ضبانته.....قال ليهو والله ياحامد انت زول غريب يعني عشان صاحبك داير تسيب اول حب ليك والله بتبالغ....قال ليهو لكن دا ما اي صاحب دا النزييييييييييير"سبحان الله نفس العباره"......قال ليهو طيب إتأكد منو ممكن يكون إعجاب ساي وراح...قال ليهو لالا انا قلت ليهو نعقد ليك وهو وافق وقال بجي بعد كم يوم.....قال ليهو ياحامد انا ماحاأسمح بالعرس دا العرس دا لازم يتوقف دي حياة لي قدام ياخ!!..انت الماعارفو ياحامد البت دي من يوم انت ابيتا قافله عليها الاوضه ومقضياها بكا يعني برضو معلقه فيك في رايك كيف تعيش مع زول مابتريدو.......قال ليهو إن شاء الله بتعايشو النزير دا زي السكر مع الزمن بتريدو....انا ماداير احطم صحبي ياالطاهر ماتنسى ياالطاهر إنت وعتني وماتعمل اي حاجه إلا بي موافقتي ووعد الحر دين قال ليهو غلبتني ياحامد لكن والله دا ظلم....المهم مرقو سوى وحامد مشى وفتح موضوع الزواج دا مع عمك مهدي وعمك مهدي قال ليهو مرحب حباب النزير والله نعم الراجل قول ليهو نحن موافقين الطاهر قال ليهو يايابا كدي النشوف راي عفراء قال ليهو والله كلام من متين البنات بقى عندهن شوره في العرس....اسمع ياحامد كلم صاحبك خليهو يجيب اهلو ويجي قال ليهو عديله ياعمي...ومشى منهم وهو بنزف والوحيد الحاسي بيهو هو الطاهر ومتحير شديد في وفاء الزول دا لي صاحبو.....الصباح بدري زي الساعه تلاته النزير جاء لي حامد قال ليهو انا جدي الفي المغاوير إتوفى ونحنا ماشين حسي حامد لبس كلم امو ومرق معاهم وصلو البيت والدنيا كان صباح بي صباحيته ديك فاتو حفرو القبر ....المهم حامد قعد معاهم وقام بالواجب وكدى موضوع العرس إتأجل مؤقتا لحكمه من رب العالمين......اها ماوريتكم رندا مانجحت في إمتحان الشهاده وجابة 74%وعلي حسب وصية ابوها لازم تقراء الجامعه قدمت وقبلوها في إقتصاد جامعة السودان....بقت المشكله وين لازم تقرا في الخرطوم وماف طريقه تقعد مع اعمامه زي ما قلنا كان عندهم مشكله مع بابكر الله يرحمو بقى ماف حل إلا الداخليه قبل بالامر وحامد ورندا سافرو وسط بحار من الدموع وعفراء تقول ليها ارجيني السنه الجايه بحصلك........المهم وصلو الخرطوم وسجلو في الجامعه والحمدلله وبعد مرقو من مكتب المسجل مشو فطرو وحامد ملاحظ أنو في زول متابعهم وماشي وراهم لحدي مامرقو برا الجامعه حامد قبل عليهو ومسكو من قميصو كدا...يازول إنت منو وعايز شنو.....




الحلقه 7
حامد ماسك الزول دا من قميصو ومحمر عيونو ديل بالله التقول كبو فيهن شطه........قال ليهو انا منتصر ود عمك الحسين حتين حامد يادوب فكا الزول وقال ليهو انا إتأكد منك كيف؟ قال ليهو ود عمي رياض كان رسل لي صورك إنت وهو والطاهر بالفيس بوك قال ليهو طيب مبارينا مالك ماتجيني عديل قال ليهو انا اصلا بقرا هنا بنوك وتمويل ودي سنتي التانيه شفتكم جمب مكتب العميد وشبهتك بس ماإتأكدته بقيت مباريك عشان إتأكد .....يادوب كدا إتعارفنا ياخ كيف حالك ياأبن عمي نحنا محرومين من بعض كم سنه سلم علي بت عمك دي اختي رندا اكبر واحدي في اخواته......سلم عليها عادي بس هي كانت متكبكبه.....قال ليهو والله الله يلعن المشاكل كلو ما اقول لي ابوي نسافر ليكم يقول لي اسمع هنا إنت انسى إنو عندك عم إسمو بابكر يعني ماعرف ليه مهما كانت المشكله مامفروض تفرق الاخوان عن بعض وقدر ماأقول لي ابوي وريني المشكله يقول لي ماتفتح لي الموضوع دا........قال ليهو والله كلامك صاح يامنتصر......منتصر قال ليهو رندا جايه تقرا هنا ولا شنو قال ليهو ااي ومادام انت بقيت بتقرا هنا انا قلبي إطمائن عليها كنت خايف عليها من الناس الصايعين لكن الحمدلله ود عمها وبقى قاعد......قال ليهو والله إن شاء الله اكون قدر الثقه...لكن هسي هي حاتقعد وين....قال ليهو والله إلا الداخليه ماف حل اعمامي وما إظن يقبلو بيها وكانت وصيت ابوي انو لازم بناتو يقرن الجامعه ويشيلن شهاداتن......قال ليهو والله الله يلعن المشاكل نفسي اعرف المشكله شنو......قال ليهو وانا زاتي نفسي كدا إنت وراك حاجه قال ليهو لالا اصلا في الايام الاوائل ماف دراسه قال ليهو خلاص ارح معانا نوصل البت دي الداخليه وانا تاني عندي معاك كلام......وصلو الداخليه وسجلوها وودعوها وفاتو......اها الحاجه الفاتتكم وانا لقطها طول السكه رندا كانت كل شويه تسرق نظره لي منتصر وما معروفه الظروف غايتو......اها مرقو من هناك ومشو كفتيريا وقعدو يتونسو قال ليهو يامنتصر والله انا حاسي كأني عارفك من 100سنه قال ليهو وانا كمان والله......قال ليهو إنت عارف انا حاأمشي معاك الليله لي عمي الحسين في البيت واليحصل يحصل انا لازم اعرف الحاصل شنو قال ليهو خلاص يازول وانا معاك ارح يلا بينا.......وصلو البيت وكوكوكوكوكوكو......فتح الباب شاب اسمراني كدا منتصر طوالي قال ليهو دا اخوي عمر قال ليهو ياعمر سلم علي ود بابكر سلم علي حامد عمر سلم عليهو بين دهشه وترحاب.....ودخلهم جوه ونادا اخوهو قال ليهو يامنتصر ابوي كان عرف بالكلام دا مابريحك قال ليهو نحنا زاتنا جايين لي ابوي واليحصل يحصل هو وينو قال ليهو مشى لي ناس عمك برعي عندهم سمايه.....قعدو شويه كدا الباب نقر.....منتصر قال دي ياها دقت ابوي إستعد للمعركه ياإبن عمي عمل ليهو اصابعينو كدا شايفنها يعني ياالشهاده ياالنصر هههههه عمر فتح الباب وعمك جاء داخل علي الناس ديل السلام عليكم.........


الحلقه 8
عمك الحسين خشا عليهم السلام عليكم...ردو السلام عمك الحسين وقت شاف الزول دا ماغريب عليها قال ليهو زي الشايفك لكن ماني متزكر وين قال ليهو انا حامد ود اخوك بابكر ياعمي الحسين.......عمك الحسين إبتسم كدا بعد شويه صره وشو قال ليهو انا ماعندي اخو إسمو بابكر قال ليهو ياعمي ماممكن تنكر اخوك في شان مشكله بسيطه!!...... قال ليهو والقال ليك.بسيطه منو سائلت امك وحرفت ليك في القصه ولا سألت عمك خايب الرجاء"قصدو مهدي"قال ليهو هو عمي واخوك برضو انا سألتهم لكن ماف زول وراني قلت اجي اسئلك ...مادام ماوروك انا مابقول شي العملو ابوك عيب ينحكي على الخشم.......اسمع هنا اشرب مويتك دي ومن الليله تاني ماتعتب بابي دا .......منتصر هنا إدخل ياأبوي والله انا بحترمك شديد لكن إنت علمتنا مانظلم زول بي سبب زول تاني......انا ياأبوي جبت معاي حامد بعد لاقيتو بالصدفه عشان نعرف المشكله المفرقاكم السنين دي كلها شنو......بعد الكلام دا عمك الحسين طوالي مرق وهو بقول سبقته ابوك ياولدي.........منتصر مرق لاحقو وحامد هنا منطط عيونو من اللباقه والمنطق الاتكلم بيهو منتصر مع ابوهو قال لكن والله عيال الخرطوم ماهينين المثقفين......نمشى نشوف الحوار بين الحسين وولدو منتصر لحق ابوه في العنقريب الجمب النيمه قال ليهو ياأبوي انا قلت غلط قال ليهو ابدا ياولد تعال اقعد هنا اول شي دايرك تعملو تكرم ضيفنا دا وابشركم بعد الغداء انا حاأحكي ليكم المشكله منتصر قال ليهو بالجد ياأبوي يعني مازعلان مني قال ليهو ابدا ياولدي انا اعماني الغضب وانت بصرتني بارك الله فيك والله انا بفتخر بيك قال ليهو ابدا ياأبوي دا انا وارث من اخلاقك بس وانت العلمتنا كدا ومن غيرك الحبه مانعرفه"تلجه في السليم"عمك الحسين دا إبتسم كدا لامن سنونو ظهرن بالله التقول دعاية معجون......قال ليهو قوم امش علي ود عمك ماتخليهو براهو......منتصر ماصدق عشق اربعه وجيتك ياحامد....قال ليهو ياحامد والله مابصدق قال ليهو اها بشر قال ليهو ابوي قال حا يحكي لينا المشكله بعد الغداء ...قال ليهو والله كضاب ياخ الزول دا كان ماطايق سيرة ابوي ساي لكن بعد كلام الاخير شايفو رخى الحبل قال لبهو كيف ياعمك معاك مفاوض خطيييييير والاتنين فقعوها ضحكه بعد شويه جاء خاشي عليهم عمر قال ليهم امي جايه تسلم علي حامد قال ليهو طوالى حامد قام فوق الجماعه جو خاشين بتين ولد صغير ماسك في توب امو سلمت عليهو إزيك ياولدي وكيف ناس عايده وبناته والله الشوق مقطعني لكن نسوي شنو ياولدي اعمامك مابدونا فرقه قال ليها إن شاء الله تتلمي بيهم تاني ياعمتي ساميه قالت ليهو إن شاء الله كدي سلم علي بنات اعمك ديل دي منيره تعالي يابت جاي سلمي متخمخمه كدا بالتوب ودي ملاذ ودا الصغيروني دا فضل المولى مسمى علي جدو الله يرحمو سلم عليهم تمام واخدو ونستهم وفاتو بعد شويه جابو الغداء وعمك الحسين جاء واكلو في صمت قاتل بعد اكلو وغسلو يدينهم وعمر شال الصينيه....بدا عمك الحسين اها نبدا قالو ليهو راجنك علي جمر قال ليهم الكلام دا كان قبل زواج بابكر اخوي بي سنتين...




الحلقه 9
قال ليهم الكلام دا قبل مايتزوج بابكر اخوي بي سنتين بابكر كان زول صادق ووفي واي زول في الدنيا دي بريدو وكان بحب واحدي من بنات الحله وهي بتحبو شديد والبت اكان إسمها مريم كل مره يتلاقو وكدا قام بابكر كلم ابوي قال ليهو انا داير إتزوج مريم قال ليهو خلاص طوالي نخطب ليك اها خطب مريم وبعد كم يوم من الخطوبه ابوك خشالو في بيت دون إستأذان ودخل جوه الاوضه كان فيها بت صغيره بعد شويه نسمع الكوراك جينا لقينا ابوك يقاوي في البت والبت تقول زحو مني وتبكي فهمته ياولدي قال ليهو فهمته تم ياعمي قال ليهو اها الناس إتلمو وعرفو الحاصل بس الحكاية إتكتمت وابوك كان بيحلف يقول والله حيدر براهو دخلني البيت والبت كان بتقول ساعدوني جدك وغمك مهدي صدقوهو لكن انا وعمك عامر بقينا بنكرهو من يومو داك......اها دي القصه ياولدي وانا متأسف لي كلامي المعاك قبيل البيت بيتك اقعد قدر ماداير.......حامد دا وشو بقى شاحب وماقادر يعاين قدامو طوالي إنبطح في السرير منتصر قال إخير اخليهو براهو شويه وحامد في نفسو بقول معقول ابوي كدا ابوي ألعلمنا الاخلاق والادب يكون بالطريقه دي اصولو ماممكن في دوامت افكارو ديك نام ماصحى إلا أذان المغرب لقى الابريق جمبو ملان إتوضى وصلى بعد الصلاة جاهو منتصر قال ليهو ياحامد انا متأكد من براءة ابوك وماواقعه لي قصة هو يخش البيت براهو قال ليهو معاك حق بعدين ابوي قال في واحد إسمو حيدر دخلو البيت يعني لازم حيدر دا يكون حل اللغز لكن ياربي علاقة حيدر بي ابوي شنو منتصر قال ليهو مادام عمي مهدي وجدي صدقوهو معناها متأكدين من براءتو حامد قال ليهو بسسسسسسسسس.....معناها نحنا نمشي نشيل طرف الخيط من عمي مهدي قال ليهو ااي إستأذن من عمو الحسين ووبات معاهم اليوم دا واليوم التاني طوالي سافر وصل البلد هناك تراحب وضبايح في زول غايتو فرح فرح شديد خلاص بي جيت حامد دا عرفتو منو......المهم بعد الفرح والفطور وكدا حامد إنفرد بي عمك مهدي قال ليهو ياعمي انا لمان مشيت الخرطوم غشيت عمي الحسين قال ليهو ليه وعرفت بيتو من وين قام حامد حكى ليهو من مامنتصر كان مباريهم لحدي ماإنو عرف المشكله وإنو شكه في حيدر......مهدي قال ليهو ابوك بريئ ونحنا متاكدين من كدا بس اعمامك دايما مخالفين .....حيدر دا بحب مريم حد الموت ولمن عرف إنو بابكر خطب مريم كان داير ينتحر عشان كدا عمل مكيده لي ابوك وبي كدا إتفسخت خطوبة ابوك ومريم عرسه حيدر.......حامد قال ليهو بس بارك الله فيك ياعمي كدا بقى في سبب انا بكره دي برجع الخرطوم عشان اببن الحقائق.....حامد جمع الاسره كلها وحكى ليهم كل الحقائق وقال ليهم ادعو لي انا بكره مسافر صبح الصباح ومسك دربو للخرطوم وصل هنا اول شي حكى الجديد لي ناس عمو عمك الحسين قال والله كان طلع اخوي بابكر بريئ انا االتراب علي عمري الكنت بعيد منو فيهو.....الصباح مرقو حامد ومنتصر علي الثوره محل سكن الاسره زمان ومشو للوصف الوصفو ليهم عمك الحسين لي بيت ناس حيدر زمان وصلو وكوكو الباب جاهم زول عاتي كدا قالو ليهو السلام عليكم دا بيت ناس حيدر الخضر قال ليهم ااي دا بيتي.........



الحلقه 10
حيدر قال ليهم ااي دا بيتي مرحب إتفضلو حامد عاين للزول دا كوييبس كدا الغريب إنو حيدر دا ظاهره فيهو ملامح الطيبه وزول بشوش كدا المهم دخلهم جوه واكرهم تمام دون مايسألهم إنتو منو ودا دليل علي اصالة الزول دا.......حامد بداء الكلام قال ليهو ياحيدر نحنا جاينك في شان كلام ليهو سنين بس إن شاء الله ماتكون نسيتو انا حامد بابكر فضل المولى جاي إستفسر منك في الكلام العملو ابوي زمان مع البت الصغيره.......بس الزول دا فجاءه كدا قعد يبكي ويقول والله انا فتشت لي ابوك لكن لقبتو مات ويديها تاني بكيه حامد ومنتصر ديل بقو منططين عيونهم ومتحيرين في الزول دا مالو وهو يبكي بس بعد هدا شويه.....قال ليهو ياحامد ياولدي حق ابوك واعمامك علي في راسي دا انا زمان كضبته بابكر ماكان نيتو شر في الشافعه....الجماعه ديل إتخلعو وحامد قال ليهو قلت شنو كدي براحه ياحيدر ورينا حبه حبه.....قال ليهو انا وقت شفت ابوك خطب مريم وانا كنت بحبها شديد النار ولعت فيني .....في يوم من الايام قلت لي بابكر تعال معاي انا عندي حاجه في بيت كدا دايرك تشيله معاي وابوك اكان زول واجب طوالي قام معاي وانا كنت متفق مع بت من البنات الصايعات ديل شافعه لكن تكيد لي امه كامله متفق معاها علي إننا وقت نجي خاشين تنظرني لمان امرق وتكورك تقول ساعدوني بي حس واطي شويه عشان بابكر يجي خاشي عليها.......اها بعد دخلت ابوك البيت قلت ليهو الله نسيت حاجه مهمه امشي اجيبه واجي وإنت إنتظرني....اها انا من مرقته البت بقت تصايح ساعدوني ساعدوني ابوك جاء خاشي عليها قال ليها مالك يابت قالت لي طعنتي حاجه في يدي قال ليها جيبي اشوفه بحاول يمسك في يدها وهو يجابده فجاءه بقت تكورك والناس إتلمو وشافو الزول بقاوي البت ظنو فيهو السيئ زي ما أنا والبت ديك خططنا......المهم بعد داك خطوبة ابوك إتفسخت وانا إتزوجته مريم وتاني ربنا هداني وبقى ضميري مامريحني كلو كلو فتشته لي ابوك وسألت عنو قالو لي مات وبقيت عايش بي زنب الزول في رقبتي........حامد دا اخد نفس طويل كدا وقال الحمدلله الطلع ابوي بريئ قال ليهو ياحيدر لو عايز ترضي ضميرك ارح معاي احكي لي اعمامي الاتنين الحقيقه لانهم من زمان مقاطعننا بي سبب المشكله قال ليهو طوالي ماعندي مانع بس النفطر يهدا الفطور جهز فطرو زيببببببن ومرقو اول شي مشو لي عمك الحسين في السوق هو شغال في فرن مع عامر.......نشوف اللقاء كيف بين حامد وعامر........حامد ألسلام عليكم الاتنين ردو أسلام عمك الحسين قال ليهم اها ياأولاد بشرونا حامد قال لبهو والله ابوي طلع بريئ عامر قال ليهم كدي دخلوني في الصوره منو الطلع بريئ وديل من ياالحسين اخوي المعا ولدك دا قال ليهو دا ود اخونا بابكر عامر قال ليهو ماعندي اخو إسمو بابكر...حامد هنا إدخل قال ليهو ياعمي نحنا جبنا معانا حيدر عشان تببن الحقائق.....وحيدر سلم.عليهم وسرد القصه من اولها لي اخرها عامر دا اصلو مدنقر راسو وحاسي بي نفسو زليل قدام حامد وعمك الحسين قاعد يكبي ويقول والله ظلمناك ياأخوي.......عمك عامر قبل علي حامد قال ليهو تاني في حاجه انتو نسيتوها.....
قال الكلام.دا وهو صاري وشو...



الحلقه 11

عامر قال ليهم إنتو في حاجه نسيتوها.....البت الكان حصل معاها الموقف دا.....انا إتأكد كيف من كلام حيدر براهو يمكن تكونو إتفقتو إلا تجي البت وتشهد....حيدر عاين ليهو كدا بي إستحقار قال ليهو حسي عليك الله إنت بني ادم عندو قلب بحس بيهو البسمعك يقول بابكر دا عدوك ماأخوك......ياأستاذ عامر البت إسمها تسابيح وحسي متزوجه وعندها اولاد وهي ندمة وتابت وهي الحستني علي إني افتش علي بابكر واقول الحقيقه لكن لقيتو إتوفى الله يرحمو وفقدته الامل في الصلح لكن حسي لقيت ولدو.....والبت دي ماساكنه بعيد حسي بجيبه وبجي ارح معاي ياحامد......الناس ديل مرقو في جو صمت غريب وجو راجعين واعمامك لسه في نفس الجو....جات البت ماشاء الله عليها ملامح فرايحيه ماتسحروها غضو الطرف....... المهم جاء معاها زوجها والبت أدلت بي إعترافها وزوجها كان على علم سابق بالقصه......الطامه الحصل عمك عامر إنهار ووقع في الواطه الناس إتلمو فيهو حامد قال ليهم مافي وقت إستلم ليك عمو دا وشالو قال لي منتصر شوف لينا ركشه سريييييييع.....وصلو مستشفى الفؤاد التخصصي والدكتور خشا علي عمك وجاء مارق الناس كلهم بي صوت واحد طمنا يادكتور....قال ليهم دا إنهيار عادي بس شكلو إنصدم من حاجه حاليا دايرين حالتو النفسيه تكون هاديه......حامد قال الحمدلله وسجد سجدت شكر......منتصر إتصل علي ودعمو محمد قال وراها الحاصل ناس بيتهم إنخمو وجو......لكن قبل مايصلو عمك عامر وعى وقال نادو لي الحسين....جاء وخشى عليهو قال ليهو ياأخوي انا أقبل وشي وين من ود اخوي انا بقيت مستحقر نفسي الود دا حايكون كارهني العمر كلو.....قال ليهو يازول والله دا إظن لي بريدك زي ابوهو الله يرحمو ياخي وقت ماإنت وقعته الزول دا شالك براهو في يديهو ودخلك الركشه وقت الدكتور قال إنت كويس الزول دا لامن سجد...عمك عامر دموع كبن حسره وندامه.....في الوقت دا جات ساميه كاشحه عامر مالو عامر مالو وتوشك ياالعنبر لقتو راقد قالت ليهو ياحليلك ياود امي مالك وقعدت تبكي"الحب الحقيقي مهما شاب صاحبه يبقى الحب متأججا" وجن خشن وراها بناتها واولادو بناته إتنين واولاداها ثلاثه واحد اسمو محمد ناقل الخبر والتاني مصطفى والتالت حسن .....والبنات الكبيره مروه والصغيره روان.....خشو عليهو وشافو المشهد جو قريب من ابوهم وبقو يسألوهو من صحتو...هناك حامد ومنتصر ظهرو في بداية الباب عمك عامر لمحو قال ليهو تعال ياولدي اعرفك بي اولاد عمك حامد قرب بين زهول من اولاد عمو......قال ليهو دا ود عمكم بابكر وحكى ليهك براءة عمهم وكلهم رمو دمعات كدا وإتعارف وتمام لكن الحاجه الملحوظه إنو مروه بقت تتكبكب من حامد دا جاء خاشي وبقت تتشالق........حامد كان راجع البلد الاربعاء لكن عامر حلف عليهو إلا يسافر الجمعه عشان يمشو كلهم......قبل يوم المشي نمشي مع رندا الجامعه يوم الخميس.....رندا صحباتها بساط ومنتصر دايما مراقبه من بعيد علي حسب وصية حامد....في اليوم دا بالذات جمب قاعة الشهيد رندا جات ماره وكان في واحد من دفعتهم كدا من النوع المائع داك ومتجنصص كدا جاء وقف قدامه ومنتصر مراقب زي إتكلم معاها بسيط كدا هي مشت منو قام مسكه من يدها مع العلم إنو رندا مابتصافح بس منتصر دا جاء طاير.......


الحلقه 12
يازول منتصر دا جاء طاير من هناك بالله تقول طلقه وبدون اي تفاهم قطع ليك في الود دا خماسي تربيع الود دا لامن جاء واقع مغمد الناس جو حاجزوهم وكرو الولد دا من جمبو إظن ليه اغمي عليهو.....منتصر دا عيونو حمر ومنططن كدا قال ليها إنت ليه تقيفي ليهو لمان يمسك يدك ليه؟..قالت ليهو والله براهو مسكني من يدي انا ماوقفت ليهو حتى كدا منتصر هدا شويه ......ورندا متكيفه لمان بهناك ........وانا غايتو شايف إنفعال منتصر دا ماعادي والبت دي فرحته ماعاديه غايتو نمشي راجين القدر مامعروف........بعد وصلت البيت رندا قالت تجي تحكي لي مروه"طبعا ماوريتكم من يوم البراءة داك عمك عامر حلف يمين رندا تجي تقعد معاهم لحدي ماتخلص الجامعه"بعد ماإتغدت نادت مروه قالت ليها تعالي الليلة عندي ليك شمار جدييييييييد يشرق......قالت ليها إنتو اصلكم ناس الجامعات ديل كل يوم جديد احكي مالك فرحانه كدي.....قالت ليها ماشفتي الليله منتصر عمل شنو قالت ليها اه حبيب القلب الليله عمل شنو تاني"اهااأ حبيب القلب؟البنات ديل شكلهن داسات مصايب ونحنا حايمين وراء حامد"قالت ليها حصل حصل حصل....ورته القصه بي ضبانته قالت ليها والله يارندا معناها كان كدا بحبك اكتر من ما بتحبيهو إنتي رندا قالت ليها عليك الله ماتعشميني ساي الزول دا بنفذ في وصية اخوي بس....قالت ليها هي لكن بالطريقه دي لامن يدي الود كف يغمرو لالالا الزول دا بحبك بحبك دي الغيره يابت اسمعي كلامي ...قالت ليها ياريت يكون كلام صاح يامروه.....مروه قالت ليها بختك وسرحت كدا..رندا قالت ليها يابت هسي إنت ماعندك زول كدا ولا كدا قالت لبها والله في المالي العين لكن إنتي بالذات مابقدر اقول ليك قالت ليها اوع يكون منتصر بي نهره كدا....قالت ليها ها الجحمانه دي بري يايمه منتصر شنو .....قالت ليها طيب منو قول لي وانا اوعدك ماأكلم زول ولاأنزعج منك.....قالت ليها خلاص انا بحب حامد اخوك يارندا والله من شفتو في المستشفى عيوني ماضاقن النوم....قالت ليها اتاريك ممكونه وصابره وانا اقول البت دا مالا بتتشالق لامن يجي حامد...قالت ليها حلفتك بالله يارندا إنتي حامد اخوك ماعندو علاقه مع بت قالت ليها والله بت عمي عفراء كانت دايراهو ونحنا كنا قاليلنو دايره لكن إتقدم لي عفراء صاحب حامد وطلع حامد هو الكان مخطط لي زواجهم قالت ليها الحمدلله طمنتي قلبي"لو لاحظتو رندا ماجابت سيرت البت القال دايره حامد من حجر العسل ليه مامعروف".......يوم الجمعه جاء ومن الصباح الناس ديل قامو دبل قبينه ولاند كروزر في الاند كروزر عمك الحسين واولاده وفي دبل القبينه عمك عامر واولاده ومنتصر ورندا وحامد... منتصر وحامد ورندا ومروه راكبين ورا"مافاضين لي شارع النيل زاتو"ونسه تقيله لحدي ماوصلو ولمان وصلو قدام بيت ناس عمك مهدي كان في صيوان وناس مارقين وداخلين.......
ربنا يجيب العواقب سليمه


الحلقه 13
حامد قلبو إنقطع نزل من العربيه وفلللي علي الصيوان مسك واحد قال ليهو في شنو قال ليهو حمدلله علي السلامه ياحامد عمك مهدي عامل عزومه ليك ولي اخوانو الجايين معاك....حتى حامد يادوب هدا.....حامد لمح الطاهر والنزير من بعييييد يهظرو مع بعض شكلو لمان كان في الخرطوم نشأت بينهم علاقه وطيده.....بعد شويه الخبر عمه وتعال شوف السلامات والبكاء بالزات ساميه وام حامد ياخ ديل بكو جنس بكاء والبنات إمعا بكاء شديد الزول الماعارف العزومه بقول الناس ديل مات ليهم زول......وبهناك حامد ومنتصر في نص الطاهر والنزير وهاك يالونسه.....واعمامك بهناك بعد مافرقهم الزمن قاعدين في أوضه واحدي حسي والجلاليب دي معلقه في الباب والكتشينه شغاله......والبنات إتلمن كلهن بنات العمات ونسه وجوط غايتو بس اسكتو ساي.....لكن اكان في واحدي فيهن مقهيه ومرات تسرح ومرات ترجع للونسه دي مروه.....رندا ساقته علي جمبه قالت ليها يامروه مالك سرحانه في الونسه قالت ليها والله انا لاحظته لي عفراء وحامد لامن سلمو علي بعض اكان فرحانيييين كدا وحامد زي الداير ينطط.....وعفراءسمحه والله وتسحر المابنسحر وحامد شكلو بحبها......رندا قالت ليها يابت إنتي عبيطه حامد قال لي انا ياخ مابحب عفراء ولا دايره وقلت اديها لي النزير صحبي عشان إنفك منها....."زي ماملاحظين رندا كضبت عشان تروق مشاعر مروه لكن هل عواقب الكضبه دي هينه"المشكله إنو كان في زول بسمع فيهم دي عفراء كانت عايزه تجيب ليهم والعصبر وسمعت طرف الحديث وقعدت تسمع......ويالاالكارثه ياحليلك ياحامد........عفراء رمت ليها دمعات حارااأت وقالت في نفسها هو قايلني منو عشان يديني لي صحبو وقال يتفكا مني كمان والله تاني كان بقى فبله ماأقبل عليهو........حامد هناك لكز النزير يعني دايرك علي جمبه......مشو لي قدام شويه كدا وقعد في التراب....قال ليهو يالنزير اها مابقيت علي الزواج بعد دا........قال ليهو ياحامد انا عرفت كل حاجه وانا ماحاإتزوج عفراء دي حتى لو بقت اخر بت في الكون


الحلقه 14
حامد قال ليهو ليه ياالنزير وشنو العرفتو كدي فهمني..قال ليهو ياحامد الطاهر كلمني بي كل حاجه إنت بتحب عفراء ولا بتقدر تعيش بدونها وانا لايمكن إتزوج بت صاحبي دايرها..حامد قال الله يسامحك يالطاهر لكن كمان اقسم بالله يالنزير انا ماإتزوج عفراء وانت دايرها..قال ليهو ومنو القال ليك انا دايره؟؟حامد قال ليهو يازول انا شفت إندهاشك وسرحانك وقت خشت علينا وانت وافقته إنك تتزوجه كيف حسي تقول مادايره؟لالا انا عارفك ضاغط علي نفسك بس يااخوي انا حلفته وتاني مابرجع من حليفتي مابتزوجه يعني مابتزوجه..قال ليهو مشكلتنا ياحامد إنو ماف زول فينا مصارح التاني بي حياتو العاطفيه ..انا ياحامد لمان شفت عفراء أليوم داك بجد انا إنزهلته بي جمالها ودي الدهشه الشفتها فيني وبقيت بسرح لاني كنت بقارن بينها وبين بت عمي وبت عمي دي قصه براها انا بحبها من زمان وهي برضو نفس الشعور وكنا ناوين نتزوج بس بعد ماإنت قلت لي إنك داير تربط نسبك بي انا بقت علي تقيله اقول ليك لا وانا ماعارف إنك داير عفراء وقلت في نفسي انا ماحارفض طلبك وانفزو حتى لو كان بألمني..حامد قال ليهو يالنزير والله انت احسن صاحب واخو في الدنيا انت الصديق الوفي وانا والله العملتو معاي دا اكون حافظو ليك طول عمري النزير قال ليهو والله إنت الوفي خليت حبك عشاني انا ربنا يقدرني واجازيك...."بالجد القعده كانت عجيبه حتى لو ملاحظين انا ماتكلمته فيها اول مره اركز في حاجه"..وقت قعدتهم طالت جاهم الطاهر قال ليهم ياناس ارح الغداء كفايه كلام ..حامد مسك ليك الطاهر دا من رقبتو بي طريقة هظار كدا وهم بضحكو قال ليهو انت ماحلفته يامعفن حسي مكلمو ليه..قال ليهو صمتهن التلاته ايام ديل تاني حيلتك علي شنو..منتصر شويه كدا وجاهم حكو ليهو الموضوع والله الزول دا اعجب بالوفاء الكبير بين الصديقين ديل..جاهم صوت من هناك هوي ياناس الغداء قومو علي حيلكم....مشو وإتغدو تمام وبعد الغداء حامد إنفرد بي عمك مهدي قال ليهو ياعمي والله ماعارف اقول ليك شنو لكن انا كضبته عليك...قال ليهو ولا تقول انا عارف اي شي ...يوم جاء النزير للطاهر في الديوان وانا كنت مغمد عيوني زي النائم والطاهر حكى قصتك للنزير وانا سمعته اي شي وهم قايلني نايم....اها ياحامد بعد دا عندك سبب تاني انا دايرك لي بتي عفراء...قال ليهو والله لي الشرف ياعمي..رياض سمع طرف الحديث وقال يكلم عفراء لانو عارف إنو اختو دايره حامد وقت وصلها قال ليها عفراء عفراء جبت ليك خبر بي مليون لكن تديني شنو قالت لي بدبك جنيهين قال ليها بسيطه قالت ليهو خلاص معاها سندوتش صلطه بيضه اصلي عارفاك همك الكريشه قال ليها خلاص إتفقنا...كان ماشفتي ابوي قال لي حامد يتزوجك وحامد وافق....عاينت ليهو كدا وصرت وشها وقالت ومنو القال انا موافقه....


الحلقه 15
رياض قال ليها كيف يعني إنتي بتهظري ولا شنو؟ قالت ليهو وانا من متين ماكنت جاده؟قال ليها خلاص ماموافق ماموافق اديني السندوتش قالت ليهو هاك إدمس....عفراء سرحت بي فكرها قالت ياربي الزول دا مجنون يقول لي رندا انا ماداير البت دي وداير اديها لي صحبي وحسي يجي يطلبني من ابوي والله مااقبلو هو قايلني لعبه....وجواها حاجه بتعارضه لكن هي راسها قوي حقيقه.....النزير امورو ظبطت وخطب بت عمو ويوم الخطوبه كان هلمانهيه بالجد"لكن بدون حفله واغاني"الشباب براهم بيجاي والبنات براهم بهناك وهاك ياالسهر والونسه....اها يااخوانا بكرا السبت والناس ديل قايمين بكره يبقى الليله اخر يوم لي ونسة الاهل من الصباح حامد ساق معاهو منتصر للسوق ولاقوهم الطاهر والنزير...وكان يوم جميل حقيقه يعني...اها عمك مهدي قال إخير اخطب لي بتي دي قبال يسافرو اخوني وكلم اخوانو بالموضوع عمك عامر قال ليهو والله كان ماسبقتني اكنت دايرو لي بتي مروه"وعمك ماعارف الحاصل خلف الستار"المهم إتفقو وعمك مهدي قال يكلم بتو نادا رياض قال ليهو اسمعني امشي نادي لي عفراء من جوه والود مشى ناداها جات تنشف في يدينها شكلها كانت بتغسل قال ليها اقعدي هنا يابتي قال ليهو اها يابا ان شاء الله خير...قال ليها خير يابتي بإذن الله يابتي حامد إتقدم ليك وقال داير يدك اها رايك شنو....قالت ليهو والله يابا حامد ماشاء الله عليهو زول يوزن بلد لكن والله انا مادايراهو....عمك مهدي نطط عيون وقام فوق قال ليها مادايراهو كيف يعني ساكت كدا؟قالت ليهو اقيف ياأبوي اوريك سببي قال ليهو قولي قالت ليهو انا في الايام الفات سمعته رندا ومروه بتكلمو ومن كلامهم عرفت إنو مروه بتحب حامد يعني في رايك انا كان قبلت بيهو وعارف حكاية مروه دي بكون مرتاحه"البت دي طلعة اصيله ومادايره تقول القصه كلها علي اساس إنها دايره تغتي علي حامد بس هو ماعمل حاجه"ابوها قال ليها لكن الماعارفاهو إنو حامد جاني بيكي جن "لمان قال كدا البت دي زي الرتبكة وجاته رجفه كدا زي البتجي في القشعريره انا لاحظته غايتو اصلي قاعد للحاجات دي الله يخليني ليكم موش"قالت ليهو لكن يابا حامد ولد وممكن يتحمل لكن مروه بت وحاتكون صعبه عليها....مهدي قال ليها مامشكله كدي خلي الحكايه دي للايام ونشوف البحصل قالت ليهو البتشوفو يابا ومشت وجواها حاجه حارقاها في قلبها شنو ماعارفها......عمك مهدي كلم اخوانو قال ليهم انا اجلت كلام الخطوبه دا للايام الجايه اصلو حامد عدا فتره من الشغل وبكون حسي مردوم عليهو اعمامك الداقسين صدقو.......بالليل كدا قاعدين حامد ومنتصر في الديوان لانو النزير بتكلم برا بالتلفون مع بت عمو.....منتصر قال ليهو ياحامد والله إنتو نعم الاخوان وانا ندمان علي عمري الماقضيتو معاكم حامد قال ليهو والله انا البشرف بي خوتك يامنتصر وانت احسن من الاخو زاتو.....فجاءه النزير جاء خاشي قال ليهم شنو شهم وندمان علي العمر الفات والرسميات دي نحنا اخوان مافي حاجه إسمها نحنا اصحاب تاني فاهمين حامد قال لي منتصر تلقى بت عمو كسرت ليهو تلج بالتلفون منتصر قال ليهو ااي ااي ظاهر عليهو عشان كدا جاي عرقان والدنيا برد ههههههههه وفكوها ضحكه والنزير بقى زاكيهم في الحوش هههههه....لكن إنتو ماملاحظين إنو الطاهر ماف في القعده دي؟طيب نمشي نشوف شايفو واقف مع ابوهو علي جمبه قال ليهو ياأبوي وقت فرح حامد بقى قريب انا داير يبقى الفرح فرحين عشان كدا داير إتقدم لي بت عمي مروه.


الحلقه 16 والقبل الاخيره
مهدي لامن سمع الكلام دا من ولدو وشو إتكرمش وقال لي الطاهر ياولدي انا كنت دايرك ليك بت تانيه لكن"هو لا داير لي بت لاشي لكن عشان عارف قصة مروه"قال ليهو والله ياأبوي انا ماحصل مره عصيت ليك امر لكن عليك الله ياابوي وافق والله انا بقيت ماطايق العيشه بدونها"اتاريهو من يومها الجات غزت فيهو حربه في قلبو وحامد والنزير ومنتصر عارفين الحكايه دي"عمك مهدي دا وشو لامن شحب وقعد في الواطه الطاهر قال ليهو مالك ياابوي انت كويس؟قال ليهو ياولدي انا بحكي ليك واليحصل يحصل في شنو ياابوي؟ قال ليهو انا لامن جيت اكلم عفراء اقول ليها حامد قال دايرك عفراء رفضت الطاهر دا نط فوق زي القرصتو عقرب....قال ليهو كيف يعني رفضت وليه؟قال ليهو قالت لي يومتا قالت سمعت مروه ورندا بتكلمو وحصل حصل حصل المهم حكى ليهو الحكايه كلها...الطاهر دا إتفرجخ في الواطه وغمه غم مايعلم بيهو إلا الله ...ابوهو قال ليهو اها رايك شنو ياولدي..قال ليهو كدي ياابوي اديني مهله افكر وإن شاء الله الحكايه دي تعدي علي خير....مرق بره البيت في الليل داك...ورقد في قوز كدا طرافي...حسي الحل شنو ياربي كان إتقدمته لي مروه بكون حطمتها وكان خليتها بتحطم انا...لكن دقيقه عفراء دي كانت جانه عديل بي حامد الخلاها ترفض شنو انا لازم اسألها....مشى ناداها في الليل دا وساقها ورا المزيره بهناك...قال ليها ياعفراء انا عارف إنك بتحبي حامد وجانه عديل بيهو البخليك ترفضيهو شنو...قالت ليهو انت ابوي كلمك مش قال ليها ااي قالت ليهو بس دا السبب....قال ليها انا بعرفك كويس ياعفراء وريني وانا اوعدك إني ماأكلم زول عيونك فيها حزن غريب وظاهر إنك متألمه عشان حامد اكان البت طوالي بكت"ياود يامحاضر يانفسي إنت"قال ليها اسكتي ماتسمعي الناس قالت ليهو انا بوريك لكن توعدني يكون سر قال ليها بوعدك قالت ليهو لمان جيت اجيب العصير لي رندا ومروه في الاوضه الجوه سمعتهم بتكلمو بقولو كيت كيت كيت كيت ورتو الحصل كلو الزول دا صره وشو وعيونو بقن محمرات واصلو تاني ماقبل عليها قالت ليهو ياالطاهر إنت وعدتني يكون سر ووعد الحر دين قال ليه قومي يابت ماأنا البحدثوني بالكلام دا قامت خايفه لانو نبرة صوتو كانت قويه..الطاهر مرق علي القوز تاني لكن المره دي الشيطان بلعب بي راسو قال شوف بالله عليك الله حامد الكنت قايلو اخوي داير يبقي أختي سلعه الرزل يعني قال يديها صاحبو عشانو داير ينفكه منها وغشاني انا بالسناريو بتاعو الملفق بتاع إنو وفي وكدا والله لكن طلع ثعلب سافل..وبي كل جراءه يجي يتقدم ليها تاني والله لكن قدر يبقينا اغبياء ....قام علي حيلو قال انا الليله إخير لي امشي ابيت في بيتنا عشان كان بتا هنا برتكب جريمه الليله...ومشى"شوف بالله عليك الله يعني كان رندا ماكذبت ماكان حصل دا كلو عشان كدا الكذب من الكبائر ياأحباب"حامد قاعد مع الجماعه هناك مقلق قال ليهم ياخوانه الساعة واحده والطاهر دا لسه ماجاء دقيت ليهو وتلفونو مقفول منتصر قال ليهو اخر حاجه هو قال ماشي مع محمد للنادي يلعبو كتشينه بكون القيم جره وساق محمد معاهو عشان يبيتو في بيتهم...قال ليهم والله إحتمال...النزير قال ليهم هوي نومو انت بكره راجيك سفر يامنتصر...رقدو نامو.....وبفضل الله صحو اليوم التاني يوم السفر...الناس دي كلها إتجهزت والبكاء والشغله...الملاحظ إنو الطاهر لسه ماجاء حامد قال يمشي ينادي خشى البيت جوا لقاهو راقد في السرير قال ليهو يالطاهر وين انت ياخ نحنا قلقنين عليك من امبارح الطاهر عاين ليهو بي صره كدا قال ليهو انت زول وسخ ومابتستحق الخوه ياحامد....
الى اللقاء


الحلقه 17 والاخيره
الطاهر كان منفعل في كلامو وحامد دا إتهجم قال ليهو في شنو ياالطاهر قال ليهو وكمان بتسأل ياخ حل عني ياخ وفات حامد إتلخبطت جواهو احاسيس كتيره إنصدام وحزن وغضب حامد مرق علي الناس ديل لقى الطاهر بودع في الجماعه كفتك كفتك قامو وسافرو نحو الخرطوم طبعا معاهم رندا عشان الجامعه..الطاهر حمر لي حامد ومشى النزير لاحظ للحكايه دي جاء وسأل حامد قال ليهو الطاهر مالو قال ليهو زهجان ماعارفو من شنو النزير قال ليهو تلقى عشان مروه مشت حامد ولاضحك النزير قال ليهو لالالالا معناها في حاجه وحاجه كبيره كمان حامد مادس مني بعرفك قبل تنضم وريني مالكم إنت والطاهر حامد قال ليهو قبل شويه خشيت عليهو قالت اناديتهو قام زعل شويه عشان صحيتو من النوم....النزير عاين ليهو كدا قال ليهو المشكله الكضب ظاهر فيك ومشى حامد قعد قبلو وبقى بقول ياربي انا عملت شنو وبقى يراجع في نفسو...النزير لحق الطاهر قال ليهو اقيف ياغجر إنت مالكم إنت وحامد قال ليهو عليك الله اختاني حسي ياالنزير انا مافضل فيني صبر قال ليهو ياالطاهر كان نحنا بي خوتنا دي تفرقنا مشكله صغيره يبقى ماف داعي ليها قال ليهو شوقه للصغر قال ليهو الطاهر كان ماوريتني الحصل لابتعرفني لابعرفك قال ليهو امر لله لكن الموضوع دا بمس اختي عشان كدا مادايرو يمرق من هنا قال ليهو افو وانا الزول البتوصي...قال ليهو ياسيدي اناقلت لي ابوي نبقي الفرح فرحين وانا إتقدم لي مروه وحصل حصل حصل حصل حكى ليهو كل حدث زي ماياهو النزير دا اخد نفس عميق كدا وقال ليهو معاك حق يالطاهر علي زعلك اي زول مكانك كان زعل لكن ماحامد البعمل كدا ياأخوي ماحامد البكيد في ضهر صحبو كان إنت ودعمو انا صحبو من نحنا في الابتدائي خشينا سوى وسبنا القرايه سوا ولي حسي ماف شي فرقنا لكن انت شكلك مابتقدر اصحابك واي ظن يجيك بتصدقو عزرا ياصحبي لكن والله القلتو لي حامد دا ماقول اخو لي اخوهو عن إذنك ومشى...الطاهر الكﻷم دا اثر فيهو شديد وحسى بي إنو إتسرع في كلام مع حامد وعرف إنو كان يتأكد لكن يتأكد كيييييف؟...النزير رجع لي حامد وكلمو بالحصل حامد إتخلع وبقى غضبان زياده مرق تلفون دق لي خليفه"خليفه دا سواق حافله الخرطوم شندي المحميه من سكان المحميه غرب" قال ليهو انت قمت ياخليفه قال ليهو لالا قال ليهو خلاص احجز لي مقعد انا قايم الليله الخرطوم....النزير قال ليهو حاتعمل شنو ياحامد قال ليهو اختي كذبت وبي سبب كزبتها دي خربت كل حاجه وانا لازم اوريها غلطها النزير خاف علي البت حامد اول مره يزعل كدا قال يمشي معاهو عشان كان حضلت اي حاجه يحاجز هههههه....مشو وركبو الحافله في السكه النزير دق لي منتصر النزير كان قاعد بعيد من حامد شويه قال ليهو يامنتصر ماتخلي رندا تمشي الجامعه براها انا وحامد جاين الخرطوم الموضوع خطير ومابنحكي بالتلفون بس اعمل القلت ليك عليهو وقفل الخط منتصر دا لخبتوهو ساي حسي.....الناس ديل وصلو الخرطوم وزول من ناس البلد ماعارفهم سافرو ووصلو الجامعه حامد دق لي رندا وقالت ليهو انا جمب السي ارات"دي قاعات ياأخوانا" وقت جاها لقى معاها منتصر ساقها علي جمبه النزير قال ليهو خليك عاقل ياحامد قال ليهو نصيح انا الزعل مابيعميني ماتخاف قعدو في ألبينشات وحكى ليها الفصه من اولها لي اخرها هي قعدت تبكي والله ياحامد ماكنت قايله حايحصل كدا اعفي لي ياحامد حامد قال ليها يابت قشي دموعك ديل انت حاولتي تخففي عن صاحبتك لكن كمان ماكان تكضبي دي اخر مره فاهمه عملت بي راسها ااي وتبكي ساي...
قال ليها حسي دايرك تصلحي العملتي...قال ليهو كيف؟قال ليها تكلمي مروه إنك كضبتي عليها وتضربي تلفوني لي عفراء تحكي ليها اي حاجه والباقي خلي علي انا قالت ليهو مامشكله بعمل القلت لي عليهو قال ليها ايوا كدا إنتي رندا بابكر ارفعي راسك وقشي دموعك ديل....وبهناك كل السيناريو حكوهو لي منتصر..المهم البت مشت لي قرايتها ومنتصر والجماعه ديل مشو يفطرو وحامد حكى ليهم الحصل بينو وبين اختو...النزير قال ليهو.كنت قايلك حاتضربها ياحامد حامد قال ليهو عمرها دا ماعمر الزول البضربوهو بعدين تاني صحباتها في الجامعه ماحايرحموها....المهم اكلو اكلهم ورجع موقف شندي وسافرو تاني....نخليهم لانو حسي رندا جات من الجامعه وعزمت إنها تكلم مروه نادته وقعدت تتزحزح مروه قالت ليها مالك يابت الليله قالت ليها بي سرعه كدا وهي مغمده عيونها مروه انا كضبته عليك حامد داير عفراء وهي دايراهو مروه قال ليها الحمدلله رندا فتحت عيونها اربعه متر قالت ليها انا يارندا ماكنت عارفه احكي ليك كيف لكن مؤخرا إكتشفت إني اعجبت إعجاب شكلي بس بي حامد لاني كل مالاقي زول وسيم وكدا بقيت بعجب بيهو اكتر من حامد رندا دي ختت يدها في حنكها وقال يهون الله يابنات البندر والاتنين فكنها ضحكه.....نجي للمشهد التاني بعد الغداء إتصلت رندا لي عفراء وكان الكلام كالاتي كيفك ياعفراء قالت ليه بخير والحمدلله.كيف إنتي قالت ليها انا تمام ..عفراء انا عايزه اقول ليك كلام حاأقولو واقفل الخط ومادايراك تقاطعيني عفراء كان حصل وحصل وحصل وداك كلو انا كزبت فيهو اصلا الحقيقه كدا كدا كدا وتيت تيييييت تييييت قفلت الخط عفراء بهناك جاها زهول وفرح وحزن وحاجات كدا متلخبطه......المشهد التالت الطاهر مكوع في القوز وقاعد براهو يفكر رياض جاهو قال ليهو عفراء بتتناديك شال البصطونه بتاعتو ومشى لامن وصل قال ليهو تعال ياالغبيان قال ليها يابت إتكلمي عديل في شنو كلمتو بي كلو شي حصل حتى إنو حب مروه لي حامد كان إعجب وزال ليس إلا..الزول دا قعد في الواطه وبقى بشيل التراب ويكب فوق طاقيتو ويقول انا اودي وشي من وين ياحامد ...بس قام جري يفتش لي حامد لقاهم يهنديك ليهو هو والنزير جاء وقع لي حامد في كرعيهو قال ليهو اعفي لي اعفي لي ياأخوي والله الشيطان اعماني وعو بيبكي حامد قومو قال ليهو قوم ياالفالي مانحنا البنودر الصديق الوفي في شان غلط واحد وإتحاضنو زييييييييييييييين
...........
حاليا مشى خمسه سنين علي الكلام دا حامد عندو ولد وبتين تومات من عفراء ومنتصر ورندا حسي في شهر العسل اصلو إنتظروها لحدي ماخلصت الجامعه....والنزير مع هدى بت عمو بس ربنا مارزقهم لي طفل وهم راضين اتم الرضى....وشايفين الاتنين الجايين علينا ديك ديل الطاهر ومزاهر"مزاهر دي اخت حامد التانيه ماتكونو نسيتوها طبعا كلكم كنتو.متوقعناها مروه موش"مروه إتزوجها عمر اخو منتصر وعوض ابو النزير إتوفى الله يرحمو...
عفراء قالا لي حامد تزكر لمان خطبتني قلت لي انا مابتنفع معاي حاجه إسمها خطوبه نعقد طوالي ليه؟قال ليها ياالغاليه لان حتى لوخطبتك تعتبري علي اجنبيه ومايصح لي إني إتكلم معاك بإنفراد.......
........
ياجماعه ماضروري الحب يكون لقاء وتعارف وماضروري يكون هديه وتعبير لفظي اهم شي إنو يكون في القلب وبما شرعه الله عشان يكون حب نفسه واخلاق مش مظهر زي ماكان عند مروه.......
والقصه دي اكدت لي إنو الحب هو العلاقه التانيه من حيث المحبه والعاطفه فالصداقه اجمل منو بي مليون مره.....
ماكل حاجه بنتمناها بنحصل عليها وما كل ماجاتنا معناها حظنا كج لا في حاجه إسمها قدر وصدقني هو احلى بي كتير....
مع تحيات الكاتب عمر حسين







www.rewayat-sd.tecpt.com	Page 1






