الحياة تفاجئنا دائما بما لا نتوقعه ولكننا سرعان ما نتكيف مع ما تقدمه لنا الحياة, فإذا لما تتكيف فتلك هي مشكلتك وحدتك, لا أحد غيرك يعاني ولا أحد يسوق نفسه إلى معانتك, تذكر دائما أنها ليست دائما سيئة... 
                                                          **صابر**
غرفة معيشة في فيلا كبيرة, تبدو الغرفة واسعة, توجد بها أريكتين وثيرتين أحداهما بنية اللون والأخرى باللون الأزرق, وقطع أثاث خشبية على الجوانب وطاولة خشبية كبيرة في المنتصف, وعلى جانب الأريكة البنية أباجورة كبيرة صفراء اللون, يتدلى من السقف ثريا كبيرة مصنوعة من الكريستال الأبيض, يغطي الحائط لوحة كبيرة وعلى جدار أخر بعض شهادات فخرية تحمل اسم الدكتور صابر فتحي حسين, في الجهة المقابلة يوجد تلفاز كبير...
دكتور صابر في الخمسينات من العمر, أسمر البشرة, نحيف قليلا يرتدي عوينات, عينيها واسعتان سوداء, خط شعره المشيب من الجوانب, يرتدي روب ذو لون أحمر قاني يصل إلى بعد الركبة ويرتدي بيجاما باللون الأزرق الغامق.
يتسرب ضوء النهار من الستائر البيضاء بشكل خافت, فتبدو الغرفة مظلمة قليلا,
يدلف دكتور صابر إلى الغرفة حاملا كوب كبير من القهوة, يجلس على الأريكة البنية المواجهة للتلفاز, يضع كوب القهوة على الطاولة الكبيرة, يفتح إنارة الأباجورة لتضيء المكان قليلا, يمسك جهاز التحكم الموضوع على الطاولة الكبيرة, يفتح التلفاز, يحول التلفاز إلى قناة الأخبار, يسمع نشرة الأخبار ويحمل كوب القهوة في يده مرة أخرى.
صابر: النهاردة بقى المفروض يعلن التنحي بقى, يلا بقى يا أولاد, خلصوها... أنا متفائل...

النشرة:المتظاهرون يقتحمون مقرات الحزب الوطني في جميع المحافظات ويدرمون النار بها, الآلاف انطلقوا في مظاهرات حاشدة في مصطفى كامل وسط القاهرة ويهتفون الشعب يريد اسقاط النظام والمظاهرات تضم أطفال ونساء. السلطات المصرية تضع محمد البرادعي قيد الإقامة الجبرية, قتيل على الأقل وعشرة مصابين على الأقل في ميدان عبد المنعم رياض.

يسقط كوب القهوة من يد الدكتور صابر على الأرض عند سماعه خبر مقتل متظاهر, يجثو على الأرض ليجمع بقايا الكوب المهشم, وما كاد يجثو على ركبتيه حتى عادت له ذاكرة الحادث الذي مر به فأخذ يتمتم: الله يرحمك يا أحمد.. وحشتني أوي, يا ريتني اخدتك معايا بره الفصل زي مكنت عايز, وبدأ يتذكر يوم الحادث يوم 8 أبريل سنة 1970م.

                                                يوم الحادث 




 في الصباح الباكر, أمام منزل أحمد...
شجرة توت كبيرة, يسكنها عصفوران وصغارهما يثيرون ضجة نوعا ما وينظرون لأمهم أنتظارا لإطعامهم. أسفل الشجرة ترقد على العشب قطة برتقالية اللون تتقلب على جانبيها وترقد على ظهرها رافعة أقدامها لأعلى تداعب أوراق الشجرة المتساقطة وتبدو سعيدة نوعا ما... يمر فلاح يرتدي جلباب فضفاض ممسكا ببقرته الرمادية اللون متجها إلى حقله... تفتح والدة أحمد نافذة غرفة أحمد المطل على الشجرة فجأة تنتفض القطة وتسرع لداخل البيت الطيني الصغير.. يبدو أنها تنتظر إستيقاظ أحمد ليطعمها... تبدو البيوت هادئة إلا من بعض الأمهات الهارعين لإيقاظ أبنائهم للذهاب للمدرسة وصوت بعض الدجاج المنتشر أمام المنازل... وأصوات الرياح الخافتة التي تحرك أوراق الأشجار.. تبدو والدة أحمد ممتلئة الجسم بعض الشيء ترتدي جلباب واسع مزرقش, يتصاعد صوت والدة أحمد صائحة: اصحى يا أحمد هتتأخر على المدرسة.. مش كل يوم تطلع عيني كده على متصحى.. 
أحمد هو طفل يبلغ من العمر عشر سنوات في الصف الثالث الإبتدائي.. يبدو نحيف بعض الشيء.. أسمر البشرة.. عيناه واسعة بنية, ذو شعر بني اللون كما هي عينيه.. يرتدي منامته ذات الخطوط العريضة مهترئة بعض الشيء...
تسرع القطة إلى الداخل, تقف للحظة, تتلفت حولها وتسرع بإتجاه غرفة أحمد...

غرفة أحمد- فراش أحمد في واجهة الباب- تبدو الغرفة بسيطة كما هو الحال في بيوت القرى-
 فارغة نوعا ما سوى من فراش وكنبة صغيرة تحت شباك الغرفة, الكنبة مغطاة بقماش مزرقش, خلف السرير  توجد صورة معلقة لأحمد وهو عمره عامين, على الجانب الأخر يوجد دولاب خشبي صغير ...تقف والدته بجوار النافذة تنظر للخارج وتتابع حديثها- دلفت القطة إلى الغرفة وقفزت على فراش أحمد... قفزت تحديدا فوق بطن أحمد جاذبة الغطاء عنه بأسنانها - ثم وضعت أقدامها الأمامية على رأسه بعد أن كشفت وجهه—مازال أحمد نائما, يتعالى صوت الأم أكثر..
الأم: اصحى بقى.. أنا مش فاضية اصحى فيك كده كل يوم... يلا علشان معاد المدرسة... 
يفتح أحمد عينيه بهدوء, يبدو عليه النعاس الشديد.. يتثاءب ويبعد القطة عن وجهه ويضعها جانبا... تعاود القطة القفز على وجهه وتجذب شعره بفمها...تبدو غاضبة لتكاسله عن الاستيقاظ لإطعامها وتصدر مواءا غاضبا وتبتعد لتجلس تحت قدميه... مشيحة بوجهها تعبيرا عن غضبها مصدرة مواءا متقطعا...
الأم: خلاص صحيت؟ اروح اشوف اللي ورايا ولا زي كل يوم هرجع الاقيك نايم برضو؟	
أحمد: أنا بصحى لوحدي أصلا كل يوم.... أنتي بس اللي مصرة تصحيني كل يوم قبل الفراخ...
ينظر أحمد للقطة الراقدة على جانبها الأيمن تحت أقدامه, فترفع القطة رأسها ناظرة له نظرة عتاب.. يبتسم أحمد للقطة ويضع يده على عينيها مغلقا أياهما.. تحاول القطة أبعاد يديه عن عينيها بأقدامها الأربعة.. وأحمد لا يعيرها أهتماما ناظرا لأمه..
أحمد: حتى القطة لسه نايمة... حرام عليكي بقى... هو أنتي مش لاقية غيري.. متصحي بنتك؟
الأم: اختك صاحية من الفجر بتخبز معايا. أحرجت نفسك أنت كده ولا لا؟ قوم بقى علشان تلحق تغسل وشك وتلبس هدومك.. 
أحمد: هعمل كل ده في الجو البرد ده. بصي أختاري حاجة واحدة بس, يا هغسل وشي يا هلبس, هتخليني أروح المدرسة بالبيجامة في يوم من الأيام..
الأم: ولما تروح المدرسة بالبيجاما عمرك مهتعملها تاني..
أحمد: عادي يعني.. ما كل العيال بتيجي بالبيجاما..
الأم: يعني عادي؟
أحمد يشيح الغطاء عنه ويقفز من الفراش متلفتا حوله باحثا بنظره عن ملابس المدرسة..
أحمد: عادي.
الأم: بتدور على أيه؟
أحمد: ولا حاجة.
الأم: يعني اغسل البنطلون؟ 
وتبتسم ممسكة بنطال أحمد في يدها رافعة أياه في وجه أحمد. ينظر أحمد بهلع لأمه, ثم يدرك أنها تداعبه فيبتسم في وجهها...
أحمد: يعني يخلصك بهدلتي في المدرسة؟ وبعدين هتبقى في وشك.. أنتي ميرضكيش أكيد؟
الأم: لا يرضيني...
تضحك الأم بصوت عالي وتناول أحمد ملابسه مبتعدة عن الغرفة... يضع أحمد ملابسه على الفراش... تنظر القطة متحيرة متسائلة إذا ما كان يجب أن تتبع الأم أم تتبع أحمد.. يبدو على وجهها اليأس من حصولها على طعام الأفطار.. ينظر لها أحمد ضاحكا...
أحمد: يعني مهي قدامك.. لذقة ليا أنا ليه؟ طيب أيه رأيك مفيش فطار...
 يبدو على القطة أنها ادركت ما قاله, فأصدرت مواء عالي وقفزت عن الفراش متجهة إلى الخارج.
أحمد: طيب تعالي. كنت بهزر معاكي.. متبقيش رخمة..
تنظر القطة بغضب معبرة عن جوعها بمواء غاضب.. يضحك أحمد ويجري خلفها..
أحمد: تعالي بس هقولك...
تجلس الأم في الردهة الواسعة أمام الفرن تخبز غير عابئة بما يفعله أحمد...
الأم: يلا بقى اغسل وشك والبس وشوف القطة دي عايزة أيه دماغي وجعتني من دوشتها...
أحمد: طيب من الأول حطلها أكل بدل متقرفني أنا كل يوم..
الأم: مين اللي جاب القطة؟ أنا ولا أنت؟ ده غير أنها بتبصلي بقرف لما باجي ناحيتها.. قال يعني بتقولي أني مش صاحبتها... هي يا سيدي مبتاكلش غير لما تصحيك الأول...
أحمد: حجج دي ولا مش حجج؟
الأم: حجج يا أحمد.. بس قطتك عندها شخصية ومش محترمة غيرك, مع أن بصتها بتقول غير كده.
أحمد يقول مبتسما: لا بقا حاسبي عندك... أوعي تفكري البصة اللي بصتهالي جوه دي بصة قرف, لا دي بصة دلع.. 
الأم: شوف يا أحمد اللي تحسبه.
تتصاعد ضحكات عالية من الأم وهي تقلب الخبز الذي تعده... يعدو أحمد هنا وهناك يغسل وجهه وتعدو القطة خلفه, ثم تعدو للخارج, يعدو أحمد خلفها بعد أن جفف وجهه بالمنشفة, يضع بعض اللبن في صحن صغير للقطة.. ثم يسرع لتغيير ملابسه. تنظر له القطة بإمتنان وتكمل لعق اللبن...
يرتدي أحمد ملابسه ويخرج مسرعا, تتبعه القطة وتقف عند باب المنزل متابعة أياه وهو يعدو مسرعا... تسرع 
الأم خلف أحمد..
أمام منزل أحمد.
الأم: أنت ماخدتش فطارك..
أحمد: مفيش وقت جهزي سندوتش, هنادي صحابي وارجع اخده.
الأم:  لا مش فاضيالك, ارجع في الفسحة افطر أي حاجة وبعدين امشي.
أحمد: لا مش هرجع في الفسحة خالص..
الأم: يا ساتر عليك وعلى كلامك.
أحمد يلتفت لأمه مبتسما ويعدو مسرعا, تقف الأم عند الباب متشائمة من كلام أحمد ويبدو الضيق واضح على وجهها.
الأم تنادي عاليا: خلاص هعملك سندوتشات وهجيبهالك في الفسحة... لو عرفت ترجع قبل الفسحة تعالى...
يشير أحمد  بأصبعه بعلامة النفي وهو يبتعد مسرعا.
الأم: والله مأنا فاضية النهاردة خالص... بس مش مشكلة هبقى اروح في ثواني وارجع... 
تنظر القطة للأم القلقة وتبتعد لتجلس تحت الشجرة بعد أن انهت افطارها...
يعدو أحمد مسافة قصيرة فبطبيعة الحال المنازل متقاربة في القرى... يقف أمام منزل صديقه سامي وينادي عليه بصوت عالي طارقا باب المنزل...
سامي بنفس عمر أحمد, ممتلئ الجسم بعض الشيء, أكثر طولا من أحمد قليلا, عينيه شديدة السواد ضيقة بعض الشيء, أبيض البشرة قليلا, شعره أسود اللون...
أمام منزل سامي
أحمد: يلا بقى يا سامي.. هنتأخر على المدرسة.. يلا بقى.. مش كل يوم هقف في الشارع انادي عليك وأنت نايم جوه..
يعلو صوت سامي من الداخل..
سامي: يا سيدي أنا جاهز من بدري بس ماما بتخيطلي زرار القميص اللي أنت شديته امبارح في الفسحة.

أحمد: أيوة دبسني بقى في تأخيرك.
سامي: اسكت بقى خليها تعرف تركز, خلينا نخلص...
أحمد: على فكرة أنت كل يوم تتطلعلي حجة, مرة بنطلونك اللي اتقطع واحنا بنلعب كورة ومرة قميصك ومرة مخلصتش الواجب علشان أنا قعدت معاك طول الليل قدام البيت... 

يتعالى صوت ضحكات والدة سامي وسامي معا وصوت طفلة صغيرة هي أخت سامي الصغرى...
يخرج سامي من الباب ليجد أحمد مننتظره باسما حاملا حقيبته...
سامي: متفرحش لسه ماما بتعملي سندوتشات...
أحمد: يا بختك... أنا مفطرتش. ماما مش فاضية.
سامي: طيب خلاص تاكل معايا...
أحمد: مأنت عارف أني مبحبش فطار غير بتاع ماما...
سامي: خلاص خليك جعان. أنا غلطان... أنا مخلصتش واجب الحساب وشكلي هتهزق النهاردة في المدرسة.
أحمد بصوت منخفض: يعني مهو ده الطبيعي بتاعك..
يضحك أحمد وسامي معا ضحكات عالية...
تنادي والدة سامي عليه من الداخل قائلة: يلا يا سامي السندوتشات جاهزة, اجيلك المدرسة النهاردة علشان المدرس ميضربكش ولا هتتهزق بس زي كل يوم؟
سامي: لا أنا هكون خلصت الواجب على متيجي الحصة الرابعة...
يهمس أحمد: طبعا.. مهو أنت هتغش مني, على فكرة بقى مش هديك الكراسة...
يرد سامي بصوت هامس: والله متقدر...
يضحك الأثنان همسا معا بصوت منخفض مخفين ضحكاتهما البريئة  بأيديهم الصغيرة.
أحمد: يلا بقى ننادي إيمان علشان مش هنلحق نلعب شوية قبل المدرسة.
سامي: إيمان تلاقيها جاهزة من الفجر وقاعدة قدام البيت...
أحمد: أنت كل يوم تقول كده.
سامي: يعني تراهن أن كلامي صح؟
أحمد: يا سيدي مش هراهن معاك.
سامي: علشان أنت عارف أنها هتكون جاهزة أصلا زي كل يوم.
أحمد: مأنت عارف إيمان من ساعة مجت هي وأهلها من بورسعيد وهي كده.
سامي: هو حد من أهلها مات هناك؟
أحمد: والله مش عارف, هي مبتتكلمش في الحكاية دي, بس اللي اعرفه أن بيتهم وقع من الضرب هناك.
سامي: واشمعنا جت هنا يعني؟
أحمد: علشان بعيد عن الضرب يا ذكي..
سامي: الحمد لله أننا بعيد... أنا بخاف أوي من أخبار الحرب والموت.
أحمد: متخافش مش هياخدوك الجيش. 
يضحك أحمد بصوت عالي وهما يبتعدان عن منزل سامي متجهان إلى منزل إيمان. لا يبعد منزل إيمان بعيدا عن منزل أحمد وسامي, فقط في شارع خلفي ضيق قليلا, تبدو البيوت اكثر تلاصقا في هذا الشارع الضيق... يتسابق الاثنان مهرولان سريعا إلى بيت إيمان... 

إيمان تبدو بيضاء البشرة قليلا, نحيفة بعض الشيء, شعرها أسود طويل ترفعه برباط شعر أحمر.. ترتدي نظارة طبية صغيرة مستديرة, عينيها سوداء واسعة...
أمام منزل إيمان... المنزل صغير أنيق.. مغطى برسومات ونقوش صغيرة ملونة...

ما أن وصل الولدان إلى بيت إيمان حتى وجداها تجلس على عتبة المنزل الخارجية, ترفع شعرها بيدها وتربطه لأعلى بالرباط الأحمر, وتنظر نحوهم بغضب.. مرتدية زي المدرسة...
إيمان: أنتوا أيه اللي أخركوا كل ده؟ بقالي ساعة مستنياكوا؟
أحمد: بصي أنا مليش دعوة, سامي اللي أخرني.
سامي: مين اللي قطع زرار البيجامة امبارح؟
إيمان: يلا بقى مفيش وقت مش هنلحق نلعب ولا نعمل حاجة النهاردة...
تغلق باب المنزل خلفها, ويسير الأطفال الثلاثة مسرعين في طريقهم إلى المدرسة, يضحكون ويتحدثون معا بصوت عالي.
أحمد: أنتوا عارفين أني هبقى ظابط لما أكبر. بابا بيقولي أني لازم اذاكر وابقى ظابط.
إيمان: آه علشان كده بتمشي فرحان بنفسك أوي..
أحمد: عمرك شفتي ظابط مبيبمشيش وهو رافع راسه لفوق.
إيمان: لا تصدق صح. أنا بقى هبقى دكتورة...
سامي: بس بس أنا بقى هبقى مهندس.
أحمد: هو أنت بتعرف ترسم علشان تبقى مهندس.
سامي: أنا مش هرد عليك.. أنت هتشوف لما أكبر.
أحمد وإيمان يضحكان بصوت عالي...
سطعت الشمس قليلا وهدأت الرياح الخفيفة. المقهى صغير لا يوجد به سوى صاحب المقهى يقوم بتنظيف المكان. يرتدي جلباب طويل أزرق اللون. ممسكا بقطعة قماش ينظف بها الطاولات, ويعلو صوت مذياع في المكان.
يمر الأطفال أمام المقهى الصغير, يتوقف  الأطفال أمام المقهى ليستمعوا إلى الأخبار من المذياع كالعادة. يعلو صوت المعلق على الأخبار من المذياع قائلا: "القتال على الجبهة مستمر بشكل متقطع.. يقوم العدو بقصف مواقع مضدات الصواريخ في أماكن متفرقة بشكل دوري.. ومازال جيشنا الباسل يقاوم الهجمات المتكررة من العدو الإسرائيلي الذي يشن هجمات بطائرات الفانتوم الأمريكية في العمق المصري...ومازال القصف والعدوان مستمر على مدن القناة كبورسعيد والسويس والإسماعيلية... ومازلنا نذكر بطولات جيشنا في كمين الشط  في 11 فبراير  1970وكمين شرق الدفرسوار في 25 مارس 1970, وما قام بتكبيده للعدو من خسائر بشرية ومادية, و الذي جاء كرد من الجيش المصري على مذبحة مصنع أبو زعبل التي قامت بها أسرائيل وأودت بحياة 70 عاملا وإصابة 69 أخرين. جئنا لكم بملخص الأخبار, ونعود إليكم بعد قليل بمزيد من الأخبار."
 
بعد إنتهاء فقرة الأخبار في الراديو يبدأ بث أغاني وطنية... ينظر الأطفال لبعضهم نظرة تحمل نوعا من القلق لسماع اخبار القصف...
إيمان: أنتوا مالكوا كده شكلكوا خايف؟
سامي يعلو على وجهه قلق واضح و تتسع عينيه قليلا: يعني هنخاف من أيه؟ هي النشرة فيها حاجة تخوف؟
أحمد: أكيد يعني مش خايفين... وبعدين أنتي يعني مش خايفة؟
إيمان: لا طبعا مش خايفة.
أحمد: لما أنتي مش خايفة سيبتوا بورسعيد ليه؟
إيمان: يا فالح بيتنا اضرب و وقع, نقعد في الشارع يعني؟ وبعدين أنت مشفتنيش هناك. أنا مبخفش خالص وكنت بشوف الطيارات من الشباك وهي بتطيرفوقينا.
أحمد: يا بختك. أكيد أنا لو هناك كنت هنزل اتفرج واساعد الناس.
سامي: الحمد لله أننا بعيد. أنا لما بتعدي طيارة مصرية حتي بخاف. 
إيمان: بيتهيألكوا الحرب هتخلص قريب؟
أحمد: طبعا. أحنا هننتصر قريب جدا.
سامي: شوفي أنا بقى بيتهيألي أن الحرب هتفضل لغاية لما أكبر وياخدوني الجيش زي قرايبي.
أحمد: لو فضلت الحرب لغاية لما أكبر, أنا هعمل بطولات كتير. بس مبيتهيأليش أننا هنحضرها.
إيمان: همممممممم والله مش عارفة.
سكت الأطفال للحظات مطأطئين رؤوسهم ناظرين إلى الأرض, بينما يركل أحمد حجر صغير بقدمه الصغيرة.
فيجري سامي ليلحق بالحجارة الصغيرة ليركلها بدوره...
إيمان: يلا بقى أنت وهو, أتأخرنا بجد على فكرة ومش هنلحق نلعب استغماية مع صابر قدام المدرسة. زمانه زهق ودخل المدرسة.
أحمد: عندك حق. هو اليوم النهاردة ماله كده. الواحد مكنش عايز حتى يقوم من النوم ولا لحقت اعمل حاجة.
سامي: والله أهم حاجة عندي اخلص واجب الحساب علشان متهزقش.
يضحك أحمد وإيمان معا قائلين: طبعا, أنت كمل الواجب واحنا هنلعب.
سامي: أنا متأكد أنكم أندال من غير متقولوا حاجة.
أحمد: بقولكوا أيه أنا عايز العب على قد مقدر النهاردة... يلا مدوا بقى شوية...
يهرول الأطفال مسرعين في الطريق الزراعي القصير الذي ينتهي بمدرسة الأطفال, على جانبي الطريق تتناثر الشجيرات الصغيرة والأراضي الزراعية تحيط بالطريق الترابي وعلى الجانب الأيمن يوجد مجرى مائي ممتد على طول الطريق. يلهو الأطفال معا بالماء ويتقاذفون الماء وهم في طريقهم إلى المدرسة.

أحمد: البنطلون لا يا إيمان.
سامي: شعري بقى كله ميه والمدرس أول مهيشوفني هضرب من تحت راسك.
إيمان: يعني أنت لما غرقت شعري امبارح تفتكر حصلي أيه؟
أحمد: طيب أنا لو شعري عادي, أنما البنطلون لا. بقولكوا أيه هو احنا هناخد عربي النهاردة أول حصة ولا حساب؟ 
سامي: النهاردة الأربعاء بناخد عربي أول حصة. ده أحنا من يوم متولدنا وأحنا بناخد عربي أول حصة يوم الأربعاء.
يضحك الأطفال بصوت عالي ويتسابقون للوصول للمدرسة, يجذب أحمد إيمان من شعرها, تصرخ إيمان غاضبة.
إيمان: شعري!!!!!!! إلا شعري...
أحمد: خلاص متسبقيش...
إيمان: خلاص شده بقى لو حصلتني.
يعاود الأطفال الضحك بصوت عالي ويعدو سامي خلفهم بتثاقل ويبدو عليه الإرهاق من العدو خلفهم.

أمام مدرسة بحر البقر الإبتدائية
 مدرسة صغيرة تتكون من طابق واحد مقسم إلى ثلاث فصول متجاورين... وبعض الأشجار, محاطة بسور صغير على جانب السور الكثير من الأزهار.
يصل الأطفال أمام المدرسة يتلفتون حولهم بحثا عن صابر. 
صابر يبلغ من العمر أيضا عشر سنوات نفس عمر الأطفال. يبدو متقارب الملامح من أحمد. نحيف بعض الشيء. أطول قليلا من أحمد, ذو عينين سوداء واسعة وشعر أسود اللون, أسمر البشرة قليلا, يبدو عليه الذكاء الشديد.

إيمان: هو راح فين؟
سامي: شفتوا بقى. قطعتوا نفسي جري وفي الأخر صابر مجاش. فين بقى فين؟ بس شاطر تزعقلي قدام ماما وأنتوا جايين بدري أصلا.
أحمد: بس, بس, أنت مصدقت تقول أي حاجة.
يظهر صابر الذي كان مختبئ خلف الشجرة الموجودة أمام المدرسة.
 صابر: مش جايين بدري أوي؟
أحمد: أنا مليش دعوة. أنا صحيت بدري جدا. سامي اللي عطلني.
إيمان: أنا مليش دعوة كمان.
سامي: أيوة لبسوها ليا زي كل يوم, طيب أنا مأخرتكمش غير يجي  دقيقتين بس النهاردة.
صابر: دقيقتين أيه؟ ده أنا هنا بقالي ساعة.
أحمد: ساعة؟ لا يبقى كده أحنا كلنا مأخرينك.
ويضحك الأطفال جميعا...
صابر: يلا يا سيدي أنت وهو وهي الجرس ضرب.
إيمان: يلا بسرعة.
سامي: أنا رحت في داهية كده ومش هلحق اخلص واجب الحساب.
أحمد: أنت اللي بتجيبه لنفسك.
يدلف الأطفال مسرعين إلى الداخل عابرين بوابة المدرسة الصغيرة ليقفوا في طابور المدرسة. يقف الأطفال إلى جوار الأطفال الأخرين يستمعوا إلى الإذاعة المدرسية التي لم تختلف أخبارها عن أخبار المذياع. ويستمعون إلى موسيقى النشيد الوطني عبر المذياع.
يدلف الأطفال إلى الفصل في حالة هرج قليلا. يتذكر صابر أنه عليه أن يذهب إلى مدرس اللغة العربية ليحضر الكراسات من غرفة المعلمين كما اخبره المدرس بالأمس.
صابر: هروح بسرعة اجيب كراسات العربي من استاذ خالد.
أحمد: يلا بسرعة الحصة هتبدأ. 
يخرج صابر مسرعا من الفصل, يعدو نحو غرفة المعلمين, يحيي بعض من أصدقائه في طريقه إلى غرفة المعلمين مشيرا بيده لهم, يوقفه مدير المدرسة ويتحدث معه.
يبدو مدير المدرسة في بداية الخمسينات من عمره, ممتلئ الجسم قليلا, كث الحاجبين, يرتدي نظارة طبية. 
المدير: أنت رايح فين يا صابر؟ تعالى هقولك حاجة.
يقف صابر في مكانه ...
صابر: رايح اجيب كراسات العربي علشان الحصة.
المدير: أنت هتتكرم بكره في الطابور علشان درجات الإمتحانات بتاعة الشهر اللي فات. أنا مبسوط منك علشان بتاخد بالك من مذاكرتك وذكي. أنت هتبقى حاجة كبيرة في مصر في يوم من الأيام. أنا هبقى فخور في يوم من الأيام أني كنت مدير مدرستك, يعني لو كان ليا عمر لسه, بس أنا نفسي اشوف اليوم ده بجد.
صابر يبتسم وقد احمرت وجنتاه خجلا.

صابر: أستاذ خالد قالي على الحفلة وأنا قلت لبابا يجي بكره.
المدير: طيب يلا روح بسرعة علشان تلحق الحصة.
يعدو صابر حتى وصل لغرفة المعلمين, يجد استأذ خالد يتحدث مع زملائه, يقف صابر محاولا التحدث ولكن يبدو أنهم منهمكين في الحديث. 

غرفة المعلمين
 غرفة صغيرة تحتوي على طاولة كبيرة وعدة كراسي, يوجد ثلاث مدرسين يتحدثون معا ولوحات جغرافية لمصر معلقة على الحائط, بعض الكتب مبعثرة هنا وهناك على الطاولة وبعض المأكولات والمشروبات على الطاولة أيضا. 
استاذ خالد شاب في مقتبل العمر, طويل, ذو شعر أسود وعينين سوداوين, يبدو جسده ممشوقا بعض الشيء.... يجلس قباله مدرس أخر بدين قليلا, أصلع, يبدو في عمر أستاذ خالد, يرتدي نضارة سميكة ذات إطار أسود, أبيض البشرة, يملئ وجهه النمش, وجهه مستديرا, أنفه كبير بعض الشيء, شعره يميل إلى اللون الاحمر على الجانبين. ويجلس إلى جواره مدرس أخر نحيف يبدو في أوائل الأربعينيات من عمره, أسمر البشرة, ذو وجه نحيل طولي, عينيه واسعة بعض الشيء يبدو منهمكا في تناول افطاره وشرب كوبا من الشاي والتحدث في نفس الوقت.
 استاذ خالد يتحدث إلى زملائه بصوت مرتفع بعض الشيء وينصت له زملائه باهتمام.

خالد: بيتهيألى مصر هتدخل في مرحلة حاسمة قريب جدا, الجيش بيستعد يدخل حرب مش زي مانتوا فاهمين, الجيش المصري بيحارب وبيرد هجمات الجيش الاسرائيلي وبيضعف قوتهم وبيستعد لمواجهة هتحسم الموقف وهتشوفوا ان كلامي مظبوط, كل المؤشرات بتقول كده, أنا مؤمن أن مصر مش ممكن تسكت على احتلال أرضها وهتسترجعها في اقرب فرصة ممكنة واللي متاكد منه اكتر أنها مش هتسكت على الجرائم اللي بيرتكبها العدو الاسرائيلي ضد أبنائها...
المدرس النحيف: أنت شايف كده يا أستاذ خالد؟
خالد: أه طبعا اكيد.
المدرس النحيف: اعتقد الموضوع أكبر من كده وهيطول كتير.
خالد: معتقدش أنه هيطول كتير وبكره تشوف... 
صابر: استاذ خالد أنا جاي اخد كراسات العربي.
خالد: طيب تعالي ادخل.
يدلف صابر إلى الغرفة مطأطئ رأسه...
خالد: طيب أحنا ناخد رأي صابر, بما أنه بيفهم وممكن يفيدنا في الموضوع ده.

يبتسم صابر وتحمر وجنتيه خجلا وينظر إلى استاذ خالد وتلمع عينيه من فرط سعادته بمديح استاذ خالد له. يبتسم استاذ خالد لإحمرار وجه صابر خجلا.

خالد: قولي يا صابر الأول أيه رأيك في اللي بيحصل في مصر والجيش والحرب مع اسرائيل؟
صابر: من ناحية أيه؟ يعني هو حاليا كر وفر يا أستاذ خالد.
خالد: لا أنا قصدي الجيش هيحارب ولا لا قريب؟
صابر: والله مش عارف, بس الأوضاع بقت خطيرة واسرائيل مش ساكتة.
خالد: يعني أنت شايف أننا مش هنحارب؟
صابر: لا هنحارب, اعتقد في خلال سنة أو اكتر, بس الناس محبطة من اللي بيحصل في مدن القناة أوي يا أستاذ.
خالد: عندك حق يا صابر.  بس أنا متفائل جدا.
صابر: والله وأنا كمان, بس الواحد قلقان شوية.
خالد: أنت صغير كده وبتقلق؟ أومال لما تكبر هتعمل أيه؟ يلا على الفصل يا ولد. 

ويضحك استاذ خالد من كلام صابر الرجولي بعض الشيء ويضحك زملائه معه, يبتسم صابر خجلا وينحني كتفيه قليلا من فرط الخجل ويهرع سريعا لجلب الكراسات من المكتبة الصغيرة المجاورة للطاولة, يحمل الكراسات ويخرج مسرعا متجها إلى الفصل, يقوم استاذ خالد وينادي عليه مسرعا..

خالد: صابر!!!!

يقف خالد عندما سمع صوت استاذ خالد ويلتفت نحوه.

خالد: أنت لسه قلقان؟
صابر: لا خلاص..

يضحك صابر ويحمر وجهه بشدة من فرط الخجل, يضحك استاذ خالد ويشير له ملوحا بيده..

خالد: روح على فصلك يا صابر..
 يبتسم صابر ويعدو مسرعا إلى فصله... يمر أمام الفصلين المجاورين لفصله ويسمع التلاميذ في الفصل الاول يؤدون التحية لمدرسهم وفي الفصل الثاني يستمع إلى ضحكات وثرثرة التلاميذ قبل دخول المدرس الفصل, يقف مدرس الفصل مستندا على باب الفصل يرمق صابر وينادي عليه بدوره.
المدرس: صابر؟؟؟
صابر: (يهمس بصوت خفيض محدثا نفسه: هما مش لاقين غيري النهاردة ولا أيه؟) نعم يا استاذ.
المدرس: أنت بره فصلك ليه؟
صابر: كنت بجيب كراسات العربي من استاذ خالد.
المدرس: آه, طيب خلي بالك من الكراسات. بقولك أنا مبسوط منك أوي كمان.
صابر يحمر خجلا مجددا ويقول: شكرا يا استاذ.
المدرس: اجري على الفصل. أنت هتتكسف قدامي أنا كمان.

يضحك المدرس وينظر إلى أستاذ خالد القادم من بعيد ويلوح له بيده ويدخل فصله ويغلق باب الفصل. يعدو صابر إلى الفصل يضع الكراسات على الطاولة الصغيرة في مقدمة الفصل أمام السبورة, ويجلس سريعا إلى جوار أحمد. بينما يجلس سامي في مقعد أخر مقابل وتجلس إيمان في الجهة الأخرى بجوار سامي. 

الحصة الأولى, الفصل كبير المساحة قليلا, الحوائط عليها لوحات تعليمية وخريطة لمصر وعلم كبير لمصر في مؤخرة الفصل, تتسلسل أشعة الشمس إلى داخل الفصل, وتسترسل عل وجوه الأطفال الصغار... 

سامي: صابر!!!
صابر: ايه؟
سامي: هو أنت وشك أحمر كده طبيعي؟ ولا حد ضربك بره ولا ايه؟
صابر: ممممممم مش هرد عليك. آه طبعا طبيعي.

يضحك سامي وصابر معا بصوت خفيض بينما يقومان بإخفاء كفيهما بأيديهما, يخرج الأطفال كتب اللغة العربية من حقائب المدرسة.

سامي: لا بس بجد هو أنتوا مفيش حد فيكوا هيديني كراسة الحساب بتاعته؟
صابر: أنت شايف أيه؟
سامي: أنا شايف أني مش ههون عليك يا صابر, كفاية صدمتي في أحمد النهاردة.
صابر: طيب كمل صدمتك بقى بيا أنا كمان. متستهبلش يا سامي, ده أنت كان زمانك خلصته بدل مأنت قاعد تشحت كراسة حساب, بص هو أنت كمان علقة ولا تهزيق من الاستاذ عصام وهتبقى تمام.

يبتسم سامي ممازحا صابر واضعا يديه على خدي صابر.

سامي: شوف يا صابر يا حبيبي طالما أنت قلت كده, يبقى مفيش غيرك النهاردة. أوعدك أنها هتكون أخر مرة.
صابر وهو يزيح كفي سامي: يا عم كل مرة تقول كده. ابعد بقى!!!
سامي: لا صدقني اخر مرة.
صابر: بس بس استاذ خالد وصل. هش خالص بقى.. اتأخرت يا سامي.
يبتسم صابر ابتسامة واسعة  وينظر إلى سامي نظرة شماتة طفولية بريئة... يبتسم سامي بدوره.
سامي: شوف مجاش اليوم اللي تشمت فيا يا صابر... ده أنا اتهزق واتضرب ولا أنك تشمت فيا.
صابر ضاحكا: بس يا ولد...

يدخل استاذ خالد الفصل مبتسما , يقف ويستند بظهره إلى السبورة وذراعيه خلف ظهره مع ثني أحدى ساقيه للخلف قليلا... يقف الأطفال لأداء التحية لاستاذ خالد مبتسمين بدورهم... يسود الهدوء للحظات في الفصل مع صوت ريح خفيف قادم من الخارج... بعد التحية يطلب منهم استاذ خالد الجلوس...

فناء المدرسة- حركة الريح الخفيفة بين الأشجار تصدر صوتا عذبا من حركة فروع الأشجار والأوراق, أصوات الطلاب هنا وهناك وأصوات المعلمون تتعالى ويصل أصداء أصواتهم إلى الفناء. يمر مدير المدرسة بين الفصول بهدوء... يقف هنا قليلا وهناك قليلا...
أصوات التلاميذ المصاحبة: 

تلميذ: أنا اكتبها يا استاذ.
تلميذ أخر: أنا عملت الواجب كله يا أستاذ.
تلميذ في مكان أخر يأتي صوته بعيدا: أنا مجبتش كتاب العربي يا أستاذ.
مدرس: جاوبي أنتي يا زينب طالما الاستاذ محمد مش عارف.
زينب: مبتدأ مرفوع بالضمة.
المدرس: برافو عليكي يا زينب... شايفين البنات... مش احسن منكوا؟ شاطرين بس أنتوا في حصة الألعاب.
ينفجر التلاميذ في الفصل ضحكا ويتردد صدى ضحكاتهم في الفناء..
المدرس: بس بس هتلموا علينا المدرسة. اقعدي يا زينب... برافو عليكي... زينب أنتي عملتي الواجب؟ 
زينب: اقول ومتزعقليش؟
المدرس: رجعي برافو الأول اللي أنا قولتهالك.. 
تبتسم زينب إبتسامة حذرة.
المدرس: بهزر معاكي, أنتي وشك أصفر كده ليه؟
زينب: أبدا يا أستاذ... 
المدرس: قولي يا ستي متخفيش. مش هعمل فيكي حاجة.
زينب: هو أنا عملت الواجب, بس نسيت الكراسة في البيت.
المدرس: مش مصدقك مش عارف ليه.
زينب: والله يا استاذ عملته.
المدرس: خلاص مصدقك يا زينب, بس متعمليهاش تاني.
زينب: أخر مرة يا أستاذ. 
المدرس: هي فعلا أخر مرة. 
يصمت للحظات, ثم يتابع الحديث.
المدرس: علشان المرة الجاية أنا مش هسيبها تعدي يا زينب. اقعدي بقى. أنتي لسه واقفة كل ده؟ 
يبتسم مدير المدرسة ويبتعد عن الفصل ليصل إلى فصل استاذ خالد.

فصل استاذ خالد
 يستمع الأطفال بانتباه لاستاذ خالد الذي بدأ يكتب على السبورة, سطر " بسم الله الرحمن الرحيم" ينقر بالطبشور على السبورة ثم يستدير لتلاميذه ويحدق بهم ويمر بين مقاعدهم ملوحا بيديه الاثنين في الهواء وكأنه يفكر فيما يقول.
خالد: النهاردة عندنا إملاء... بس قبل منبتدي عايز اتكلم معاكوا شوية, ايه رأيكوا؟ طبعا أنتوا مهتصدقوا... هتخلصوا من الحصة, بس ده بعينكوا..
يضحك الأطفال بصوت مرتفع ويضحك استاذ خالد, تضحك نجاة بصوت مرتفع عن باقي زملائها.
نجاة تبلغ من العمر عشرة أعواما أيضا. قصيرة قليلا وجهها مستدير, شعرها أسود حالك انسيابي يصل إلى أكتافها, عينيها سوداء كلون شعرها.
خالد: الله الله الله يا نجاة, جبتي الضحكة دي منين يا بنت على الصبح كده؟ المدير معرفش لسه أنك بتضحكي. 
نجاة تنظر إلى الأرض محاولة التظاهر أن الكلام غير موجه لها. يستمر استاذ خالد بالتجول في الفصل ويسير حتى مؤخرة الفصل ثم يقف ويستدير وهو يتحدث وينظر لنجاة.
خالد: لا يا شيخة؟ ده فعلا؟ طيب أنتي مصدقة نفسك؟
نجاة تحاول أن تكتم ضحكها وتستمر في مدارة وجهها والنظر للأرض.
خالد: أيوة يعني أنتي معتقدة أني هسيبك كده يا هانم؟ طيب ارجعلك بقى. 
تنفجر نجاة في الضحك بصوت عالي مرة أخرى فينفجر التلاميذ واستاذ خالد ضحكا على ضحكاتها فيحمر وجهها بشدة وتسعل من فرط الضحك.
خالد: طيب خلاص مش جاي, هتموتي يا بنت من الضحك. ارحمي شبابك, بلاش علشاني, ارحمي نفسك... 
يضحك الأطفال معا بشدة ويضحك معهم مجددا استاذ خالد...
خالد: اتفضحنا يا نجاة, مبسوطة؟
نجاة: انا معملتش حاجة.
خالد: وكمان كدابةَ!!!! يعني ضحكتك جابت بيتكوا وكمان بتنكري؟
نجاة: معلش يا استاذ. مش هضحك تاني...
وتحاول كبت ضحكاتها مرة أخرى فتسعل بشدة مجددا... ويضحك الأطفال على ضحكاتها.
خالد: والله هتموتي النهاردة  يا نجاة... نجاة الحصة باظت. ارتحتي كده ولا لسه؟ 
يستمر استاذ خالد في الحديث ضاحكا.
خالد: خلاص ولا نفس بقى يا أولاد... عاوز اتناقش معاكوا شوية. 
يهدأ الفصل تماما وينتبه الأطفال لاستاذ خالد الذي بدت الجدية على وجهه.
خالد: قومي يا نجاة يا فضحانا.
تقف نجاة بهدوء وترفع شعرها عن وجهه بيديها الاثنتين معا  لتبعد شعرها عن وجهها الصغير.
خالد: قوليلي بقى تعتقدي أن مصر هتحارب قريب ولا لا؟
تهمهم نجاة وتفرك صدغها بإصبعها الصغير.
نجاة: يعني لو عاوزين نحارب هنحارب, مش هنقعد نضرب كده كتير.
يرفع استاذ خالد رأسه قليلا وينظرإلى خارج النافذة مفكرا, ثم يتحدث مرة أخرى.
خالد: اقعدي يا نجاة, أنا غلطان أصلا أني سألتك يا بنت, يعني أيه هنحارب لو عايزين نحارب, هي مصر رايحة رحلة؟
نجاة: بابا قال كده لخالي لما سأله السؤال ده.
خالد: يعني بابا شايف أن في أي وقت يجي على بال مصر تحارب هتحارب؟
نجاة: آه يا أستاذ. 
خالد: طيب اقعدي يا نجاة وسلمي على بابا.

يقترب استاذ خالد من مقعد سامي وأحمد ويضع يده على رأس أحمد دون أن ينظر له وأنما ينظر لباقي الأطفال ويستكمل الحديث.

خالد: قوم أنت بقى يا أحمد قولي رأيك؟
أحمد: أنا بقى شايف أن مصر هتحارب قريب أوي. 
خالد: حبيبي أنت يا أحمد... بس أنت كده حطيت نفسك في موقف وحش أوي. ليه بقى يا أحمد يا حبيبي مصر هتحارب؟
أحمد: هتحارب علشان اسرائيل بتعتدي على مصر وواخدة أرضها.
خالد: تمام, طيب ليه أنت شايف أن مصر هتحارب قريب؟
أحمد: همممممم علشان مينفعش تستنى أكتر من كده, اسرائيل بتهاجم مصر وبتضرب مدن القناة وبتموت الناس كل يوم والتاني.
خالد: برافو يا أحمد. أنت متابع الأخبار كويس.
يبتسم أحمد سعيدا بمديح استاذ خالد. يسير استاذ خالد مبتعدا عن أحمد متجها إلى مؤخرة الفصل حتي يصل إلى محمود..
محمود  يبلغ من العمر عشر سنوات, ذو بشرة سمراء داكنة قليلا, ذو شعر بني داكن, عينية خضراء واسعة, قصير قليلا وجسده ممتلى قليلا ويبدو رقيق الملامح.
خالد: محمود قولي رأيك أنت بقى؟ جايلك يا إيمان بعديه, استعدي.
تنظر إيمان للوراء لترى استاذ خالد وتبتسم.
إيمان: أنا مستعدة يا استاذ.
خالد: محمود أنت شايف أيه؟
محمود: أنا بقى خايف من الحرب وبخاف من أخبار الحرب يا استاذ. ونفسي الموضوع يخلص من غير حرب. أخويا الصغير لما بتعدي طيارة بيقعد يصرخ ويعيط, وأنا كمان بخاف أوي من صوت الطيارات. هو ليه اسرائيل متسيبناش في حالنا وتمشي؟
استاذ خالد يبدو على وجهه الاندهاش من توجيه محمود سؤال له.
خالد: علشان علشان اسرائيل معتدية.
محمود: يعني أيه معتدية يا استاذ؟
خالد: يعني اغتصبت أرضنا يا محمود ومش عايزة تسيبها وبتقتل في أهلنا.
يعقب محمود غير مدرك لما قاله استاذ خالد: طيب بيموتونا ليه يا استاذ؟ أحنا ذنبنا أيه؟ 
خالد: ملكومش ذنب يا محمود. بس هي معتدية زي مقولتلك, مبتفكرش في مين مات, هي بتفكر بس هي حققت أيه.
محمود: يبقى لازم نحاربها بسرعة يا استاذ وأكيد مصر مش هتسكت وهما كل يوم يموتنا.
يبدو على وجه محمود الحزن والخوف وهو يتحدث.
خالد: طيب يا محمود  خلاص متزعلش اقعد يا حبيبي, أن شاء الله محدش هيموت يا حبيبي تاني.
يجلس محمود ويتجه استاذ خالد إلى الأمام مجددا ليقف قبالة إيمان. تقف إيمان لتتحدث مع استاذ خالد وتجيب على سؤاله ويبدو على وجهها الجدية.
إيمان: شوف يا أستاذ مصر هتحارب وهتنتصر, حتى لو مات ناس كتير, بس مصر هتنتصر في الأخر يا استاذ خالد.
خالد: هو أنا سألتك يا بنت علشان تجاوبي؟
يبدو على وجه إيمان الدهشة فتمسك طرف نضارتها الطبية بيدها وتستطرق.
إيمان: أنا اعتقدت أني هتسأل نفس السؤال.
خالد: طيب يا ستي, متبقيش تعتقدي تاني, هسألك أنا بقى عن تجربتك في بورسعيد تحت الضرب كل يوم من اسرائيل.
إيمان: شوف يا استاذ دي كانت أيام رعب وناس كتير ماتت من معارفنا ومكنش ينفع نستنى هناك علشان بيوتنا اتهدت كلها وكنا بنقعد نعيط لما نسمع صوت الإنفجارات بالليل. 
خالد: أنتي كنتي بتبقي خايفة؟
إيمان: أنا كنت ببقى مرعوبة يا استاذ.
خالد: طيب وعاوزة ترجعي هناك لما اسرائيل تبطل تضرب هناك؟
إيمان: طبعا يا استاذ نفسي ارجع هناك؟ لو أنت بعيد عن بيتك, مش هتبقى عايز ترجع يا أستاذ؟ مش هيوحشك إصحابك في الشارع؟
خالد: أن شاء الله ترجعي لبيتك يا إيمان, أكيد كان هيبقى نفسي ارجع. اقعدي يا إيمان.
يبدو الضيق  قليلا على وجه استاذ خالد. ويستدير متجها نحو سامي, الذي يدرك انه سيتم سؤاله فيهمس لأحمد.
سامي هامسا: يا ريتني مجيت المدرسة النهاردة
خالد: سامي!!!!! طبعا نفسك تختفي من الفصل.
سامي: مينفعش اختفي يا استاذ.
ويشير إلى جسده.
سامي: للاسف مينفعش كل ده يختفي.
خالد: أنت بقى مش هسألك السؤال ده... أنا هسألك سؤال مضايقني بجد.
سامي: سؤال أيه ده يا استاذ.
خالد: أنت مبتعملش واجب الحساب في البيت ليه؟

يبدو الذهول على وجه سامي, يبتسم استاذ خالد لسامي.
سامي: أنت عرفت منين يا أستاذ؟
خالد: الفراش عرف يا سامي.
يضحك استاذ خالد.
خالد: سامي المدرسة كلها عرفت. اموت واعرف ليه مبتعملش الواجب بتاعك ؟ ده أنت كان زمانك عملت واجب نص السنة كلها.
سامي: ملحقتش اعمله يا استاذ.
خالد: عملت واجب العربي؟
سامي: آه عملته يا استاذ.
خالد: طيب كويس, اشمعنا يعني؟ ليه كده على غير عادة؟
سامي: لا أنت لا يا استاذ, العربي سهل.
خالد: يعني هو الحساب اللي صعب؟
سامي: مهو بيطلع غلط لما بعمله بنفسه.
خالد: فقررت أنك متعملهوش تاني. يعني مش مسألة معندكش وقت؟
يضحك سامي ويقول: مهو يا استاذ كل معمل الواجب يطلع غلط.
خالد: يا سامي! يا سامي أنت اللي مستخسر تتعب نفسك... أنا عارف أنك شاطر.
سامي: هحله بنفسي بعد كده يا استاذ.
خالد: ولو سمعتك بتطلب من صابر ولا أحمد ولا إيمان, اعمل فيك أيه؟
سامي ممازحا: اعملي الواجب يا استاذ...
خالد: مهو ده اللي ناقص يا سامي. مفضلش غيري فعلا تطلب منه, ومش عارف ليه حاسس أنك بتجربني..
يضحك سامي قائلا: ياريت يا استاذ توافق والله.
خالد: اقعد يا كلب مكانك. بطل تاكل شوية وأنت تلحق تعمل الواجب.
يضحك استاذ خالد على ممازحة سامي له ويكمل تصحيح الكراسات وهو يمر بين الأطفال ويتجمع الأطفال حوله لتصحيح كراساتهم بسرعة... يرفع استاذ خالد الكراسات المتراكمة فوقه بيده ليبعد الأطفال المتجمعين حوله.
خالد: كل واحد في مكانه. يلا علشان نبدأ الإملاء... يلا قدامكوا دقيقة بالظبط تستعدوا.
يعود استاذ خالد إلى السبورة ويكتب "إملاء"
خالد: صابر أنت لسه مكسوف؟
صابر مبتسما: لا يا استاذ.
لحظات صامتة إلا من صوت  فتح كراسات الأطفال وهمس حسيس من الأطفال وهمهمات غير مفهومة.
خالد مبتسما: طيب الحمد لله... يلا يا أولاد من أول السطر.
سامي: ثواني يا أستاذ.
خالد: يا سامي حرام عليك اللي بتعملوا فينا.
سامي: معلش يا استاذ مش لاقي القلم الجاف.
خالد: هو أنت على طول تايه كده.
سامي: ثانية واحدة بس يا استاذ. اهوه لقيته. اتفضل يا استاذ.
خالد: اكتبوا ورايا علشان مش هعيد. في نص السطر "النيل العذب هو الكوثر"
يكتب الطلبة ما يقوله استاذ خالد.
خالد: النيل العذب هو الكوثر   والجنة شاطئه الأخضر
       ريان الصفحة والمنظر   ما أبهى الخلد وما انضر
       البحر الفياض, القدس    الساقي الناس وما غرسوا
       وهو المنوال لما لبسوا     والمنعم بالقطن الأنور
       جعل الإحسان له شرعا   لم يخل الوادي من مرعى 
سامي: استاذ, استاذ, استاذ!!!!! ممكن تعيد البيت الأخير تاني؟
خالد: ارحمني يا سامي!!!! ركز معايا ومتفكرش في الفسحة والسندوتشات دلوقتي. 
يضحك الأطفال معا بصوت مرتفع.
أحمد: والله أنا اللي بفكر في الفسحة يا استاذ والسندوتشات.
خالد: حتى أنت يا أحمد؟؟
أحمد ضاحكا: ملحقتش افطر ولا أخد سندوتشات النهاردة.
خالد: خلاص هعيد اخر بيت علشان خطرك بس. ركزوا بقى, وانسوا السندوتشات خالص. هعيد كله من الأول تاني...
                                                أنها الأبيات السماوية 
يكرر استاذ خالد الأبيات مجددا بصوت أقل حدة وبشكل أكثر بطءا... ويتردد صدى صوت استاذ خالد في أرجاء المدرسة وكأنه يشدو الأبيات الشعرية وتكرر السماء أبياته مرة أخرى في أرجاء المكان, حتي انطلق جرس أنتهاء الحصة... 
خالد:  بس كده خلاص. كويس أننا لحقنا نخلص. الوقت بيعدي بسرعة مع فصلكوا أنتوا بالذات, جمع الكراسات يا صابر بسرعة وهتهالي على الأوضة.
صابر: حاضر يا أستاذ.
خالد: قوم يا أحمد ساعده بسرعة.
يجمع أحمد وصابر الكراسات من التلاميذ في الفصل بسرعة... 
يخرج استاذ خالد من الفصل مسرعا متجها إلى غرفة المعلمين... يجمع صابر وأحمد الكراسات معا, ثم يأخدهم صابر من أحمد...
صابر: هات بقى أنت الكراسات, مهمتك خلصت  لغاية كده.
أحمد: استنى اجي معاك.
صابر: لا خليك هنا, لو المدير شافك بره هيزعق. أنا مش هيكلمني علشان معايا الكراسات.
أحمد: يا أخي زهقت من القعدة, هاجي ثواني معاك وارجع تاني.
صابر: بس بقى. هتجيبلي التهزيق.
أحمد: مش مسامحك يا صابر.
صابر ضاحكا: متسامحنيش يا أحمد. هروح وهرجع بسرعة طلعلي كراسة الحساب بقى وأنت قاعد.
أحمد: ولا هعبرك... أبقى تعالى طلعها بنفسك.
إيمان: أحمد! بقولك أيه؟
يلتفت أحمد داخل الفصل لإيمان.
أحمد: عايزة أيه؟
إيمان: تعالى بس هوريك الطيارة الورق الجديدة اللي عملتها امبارح, هنطيرها في الفسحة.
أحمد: لا مش عايز اشوفها.
إيمان: تعالى بس هوريك شكلها عامل أزاي.
وترفع إيمان الطائرة الورقية الملونة, يلتفت أحمد فتجدبه ألوانها, فيقترب نحو إيمان ويدنو من إيمان قائلا.
أحمد: هطيريها أزاي يا عبقرية وهو فيه ريح أصلا في أبريل تنفع تطير ناموسة.
يضحك أحمد وإيمان معا, تفرك يدها في رأسها عندما أدركت خطأ توقيت صناعة الطائرة.
ويعلو صوت الأطفال ما بين همهمات وصرخات بعض الأولاد...
فناء المدرسة- تسطع الشمس أكثر قليلا...
ينظر أحمد نظرة غاضبة , ويغادر صابر مسرعا, ينظر خلفه ليرى أحمد واقفا على باب الفصل يتابعه وهو يبتعد.
صابر: الحصة الجاية هسيبك تخرج أنت متزعلش.
أحمد: لا خلاص مش عايز. أنا هقعد هنا على طول.
يضحك صابر ويبتعد بسرعة ليصل إلى غرفة المعلمين.
نقاش غرفة المعلمين
 يجد  صابر استاذ خالد جالسا على الطاولة, يشرب بعض الشاي, يضع الكراسات على الطاولة, يدلف المدرس النحيف إلى الغرفة ويبدو منهمكا في وضع الكراسات على الطاولة ومراجعة كشكول التحضير الخاص به.
خالد: أنا عندكوا الحصة الرابعة تاني صح؟
صابر: أيوة يا استاذ.
خالد: قولي بقى انت قلقان ليه؟
صابر: قلقان على مصر.
خالد: الله عليك يا صابر... أنت بتحسسني أني بكلم راجل كبير. 
فجأة يعلو صوت طائرات تحوم على ارتفاع منخفض مصدرة أزيزا عاليا بشكل مخيف, ومن صوتها يبدو أنها تقترب بشدة من المدرسة, يبدو القلق على وجه استاذ خالد, يبدو الخوف على وجه صابر... يقترب من استاذ خالد.
الفصل ولحظات الهدوء
 يهدأ الأطفال ليتأكدوا من مصدر ذلك الصوت...
يصيح محمود: ده صوت طيارات. ده صوت طيارات.
إيمان: الصوت ده جامد أوي.
يصيح طفل أخر: يلا نشوفها بره.. مش هنعرف نشوفها من هنا كويس...
سامي: أنا هستنى هنا.
إيمان: أنا هروح اشوفها بره. تعالى معايا يا أحمد.
أحمد: طيب استني.
سامي: خليك معايا يا أحمد. أنا خايف.
أحمد: ده وقته, هتفرج بسرعة وارجع.
سامي: خليك معايا أنا خايف.
يبدو الرعب على وجه سامي...
أحمد: خلاص روحي يا إيمان. هقعد مع سامي.
إيمان: براحتكوا أنا هروح اتفرج مع العيال من قريب.
الفنــــــاء...
يهرع العديد من الأطفال إلى الفناء ليشاهدوا الطائرات التي اقتربت من موقع المدرسة بشدة. 
محمود: الطيارات بتاعتنا بتطير هنا.
تهتف إيمان: الطيارة اهه. دي مش واحدة بس.
محمود: الطيارات دي شكلها غريب..
طفل أخر: الطيارات مقربة علينا أوي.
يتجمع العديد من الأطفال من الفصول الثلاثة رافعين رؤوسهم للسماء.. مشدوهين من المشهد لاذين الصمت, وبينما الطائرات تقترب في لحظات منهم بدى الهول والذعر على وجوه الأطفال...
غرفة المعلمين...
 استاذ خالد ينهض من مقعده والمدرس الأخر لينظرا من النافذة الصغيرة على الطائرات المحلقة على ارتفاع منخض. يهرع المدير والمدرسين الأخرين للغرفة.
خالد: متتحركش من هنا يا صابر... الطيارات دي مش مصرية.
صابر: اروح الفصل طيب يا استاذ.
يصيح استاذ خالد: بقولك متتحركش من مكانك.
منزل أحمد,  
والدة أحمد تعد سندوتشات لأحمد لتحضرها له في الفسحة. وتتوقف عندما سمعت ازيز الطائرات, بدى عليها الذعر.
والدة أحمد: بسم الله الرحمن الرحيم... أنا مش مرتاحة من الصبح, ربنا يستر.


غرفة المعلمين

المدير: شفتوا الطيارات؟ الطيارات دي اسرائيلية..

لم يكد المدير يقول تلك الكلمات حتى دوت الإنفجارات في كل مكان جراء القصف العنيف حامت الطائرات فوق المدرسة وقصفت الفصول, ثم ابتعدت وعادت مرة أخرى وقصفت المدرسة مرة أخرى, تم تدمير المدرسة بخمس قنابل وصاروخين انهالت على الفصول الثلاثة دمرتها بالكامل وتناثر الأطفال في الفناء ما بين قتيل ومصاب إصابة بالغة... لحظات وانهار كل شيء. اشتعلت النيران في كل مكان وتصاعد دخان كثيف يلف المدرسة بالكامل, لم يتبقى من المدرسة سوى غرفة المعلمين, فقط انهار الزجاج وانهار الجدار الأمامي للغرفة بالكامل, انعدمت الرؤية وسقط المعلمين والمدير مصابين غائبين عن الوعي, وسقط صابر مغشيا عليه مصابا ببعض الجروح في أماكن متفرقة في جسده.. أصيب استاذ خالد في كتفه ولكنه مازال واعيا خرج مسرعا, فما أن خرج من الغرفة حتى رأي دخان ولهب كثيف يتصاعد من الفصول المنهارة وجثث التلاميذ متناثرة هنا وهناك...

  فناء المدرسة 
 تناثرث جثث الأطفال في أنحاء الفناء... يعدو استاذ خالد نحو جسد إيمان الملقى في الفناء على وجهها...
خالد: إيمان! إيمان! 
يبدو الهلع على وجه استاذ خالد الذي خر على الأرض ليحمل جسد إيمان... يرفع جسد إيمان التي بدت هادئة تماما بلا حراك, يبعد التراب عن وجهها بكفيه ويحاول ايقاظها ولكنها تبدو بلا حراك تماما. يبدو أستاذ خالد مذهولا من المشهد, أخذ ينظر حوله على جثث الأطفال واشلائهم المتناثرة... رأي محمود ملقى في مكان ليس ببعيد عن إيمان.  وقف وهرع إلى محمود.
صرخ خالد باكيا: محمود, قوم يا محمود...
لكن بدى محمود جثة هامدة تماما أيضا...
بدأ أهالي القرية يتوافدون على المدرسة مذعورين بشكل هستيري محاولين انقاذ الأطفال وتفقد ابنائهم...
كان المشهد لا يحتمل تعالت صرخات الأطفال المصابين وصرخات وبكاء الأمهات والأباء...مشهد داخلي- منزل أحمد
 تهشم زجاج البيت بالكامل وسقطت الصور المعلقة على الحوائط...
هرعت والدة أحمد للخارج لا تحملها ساقيها من الخوف.
رأت الناس يهرعون صوب المدرسة وأبنتها تأتي مسرعة نحوها..
تصرخ الأبنة: مدرسة أحمد وقعت عليهم يا ماما...
بدت والدة أحمد غير مستوعبة للموقف وأخذت تجري باتجاه المدرسة في ذعر... وعندما اقتربت من المدرسة وباتت ترى اللهيب والدخان لم تعد قدميها تحملها فهرع لها رجلين يرتديان جلابيب يعاوناها على السير للوصول إلى المدرسة, 

وما أن وصلت والدة أحمد حتى رأت أستاذ خالد جاثيا على الأرض يحمل جثة طفل أخر ويبكي... فهرعت نحوه ووضعت يدها على كتفه...
والدة أحمد: فين أحمد يا استاذ خالد.
رفع استاذ خالد رأسه باكيا: كلهم ماتوا. كلهم ماتوا. محدش فيهم بيفوق. 
والدة أحمد: أحمد فين؟
خالد: مش شايفه مابينهم.. شوفيه جوه الفصل...
جرت والدة أحمد نحو الفصل ومعها شخصين..
انهارت حوائط الفصل والسقف على التلاميذ. تصاعدت النيران من جهة النافذة...
دخلت والدة أحمد الفصل المنهار- لتجد أحمد جالس في مقعده وبجواره سامي وفوقهم أجزاء من السقف وتراب يغطي جسديهما- يزيح الرجلين قطع البناء المنهار عن جسد أحمد وسامي, بدى الطفلين الملقى رأسهم فوق كراساتهم في ثبات عميق, أو بالأحرى بدى عليهم السكون المطبق وقد غطى وجههم لون أسود جراء الحريق والدخان مع التراب نتيجة إنهدام البناء عليهم, حاولت والدة أحمد افاقته ولكن دون جدوى, لم يتحرك ساكنا, نظرت إلى سامي وحاولت افاقته بدوره ولكن دون جدوى, نظرت إلى الرجلين باكية..
والدة أحمد: صحوهم أنا مش عارفة اصحيهم... عليه العوض... عليه العوض...
حمل الرجلين الطفلين وتفحصاهما وتأكدا من موت الطفلين.. 
فقال أحدهم: ماتوا, مفيش نفس خالص, لا إلة إلا الله! لا إله إلا الله!
بدت والدة أحمد مذهولة وغير مصدقة ما تراه بعينيها وانهمرت الدموع على وجنتيها وأخذت جثة أحمد من الرجل الذي يحمله وحملته بين ذراعيها متجهة للخارج.
والدة أحمد: أنا قلتلك تفطر الصبح ومتستناش اجيلك في الفسحة وأنت مسمعتش الكلام, يعني كان لازم تقولي مش هاجي النهاردة؟ مبسوط كده يا أحمد؟ اديك رحت جعان يا حبيبي.. ينفع كده يا حبيبي تسيبني وأنت جعان؟ ليه معملتش ليك سندوتشاتك بدري يا حبيبي؟ أنا حتى لو كنت عملتها مكنتش هتلحق تاكلها يا أحمد.

يعلو صوت نحيب والدة أحمد وهي تحتضن جسده بشدة وتقبل وجنتيه وكفيه, تتجه لاستاذ خالد يتبعها الرجل الذي يحمل جثة سامي.
والدة أحمد: أحمد مات وسامي كمان مات.. العيال كلهم ماتوا... 
يعلو بكاء الأطفال المصابين في كل مكان... 
***سليمان خاطر....
يهرع الشاب سليمان إلى المدرسة, يبدو في الخامسة عشرة من العمر, نحيل الجسم, أسمر قليلا, شعره اسود, يرتدي بنطال رمادي اللون وقميص أبيض, يعدو نحو المدرسة ينظر حوله ويبدوا أنه كان يجري لمسافة طويلة, يتجه إلى غرفة المعلمين, ينظر حوله ليجد صابر ملقى على الأرض, يحمله للخارج بسرعة خارج سور المدرسة, يضع جسده على الأرض ويحاول أفاقته, يستفيق صابر ببطء...
صابر: حصل أيه؟ حصل أيه؟
سليمان يحدث نفسه: لازم يدفعوا تمن اللي عملوه. لازم يدفعوا التمن.
صابر: أنت مين؟ حصل أيه؟
يجلس صابر على الأرض ليرى ماحدث..
صابر باكيا: أنت مين؟ قولي أيه اللي حصل.
سليمان: أنا سليمان خاطر. ساكن قريب من بلدكوا وسمعت أن مدرستكوا ضربتها اسرائيل جيت اتأكد من الخبر. أنا مش مصدق نفسي. ذنبهم أيه العيال دي؟ ذنبهم أيه؟
ينهض صابر متثاقلا باتجاه المدرسة ليرى النيران تلتهم ما تبقى من المدرسة يقف عند بوابة المدرسة ويشاهد جثث أصدقائه سامي وإيمان وأحمد ممدة في الأرض في ثبات تام, يصيبه الذهول وهو يرى أشلاء الصغار المتناثرة هنا وهناك والأهالي يهرولون هنا وهناك لانتشال الجثث وانقاذ المصابين. تهرع سيارات الاسعاف والدفاع المدني...
يقف صابر بلا حراك يتابع المشهد في صمت مطبق, بلا شعور بالإصابة في كتفه ووجهه وظهره والدماء تسيل منه بغزارة. ينظر للفصول المشتعلة والدخان الاسود الكثيف المتصاعد إلى السماء فتتعلق عينيه بالدخان المتصاعد في السماء... تقترب منه مسعفة.. ترتدي زي أبيض يغطي أسفل الركبة, تبدو في الثلاثين من عمرها, ممتلئة الجسم بعض الشيء, بيضاء, شعرها أسود قصير... تدنو من صابر.
المسعفة: تعالى هنا يا حبيبي, أنت مصاب وتنزف.
لا يتحرك صابر ولا يلتفت إليها ومازلت عيناها معلقة في السماء ينظر إلى الدخان, يبدو أنه لم يفيق من هول الصدمة بعد.
تقترب منه الممرضة وتحمله وبينما هي تحمله يريح رأسه على كتفيها, وينظر إلى جثث إيمان وأحمد وسامي وتنهمر من عينيه الدموع..
يهمهم هامسا غير قادرا على إخراج صوته: ليه؟ أحمد! سامي! إيمان! ليه؟
تحمله المسعفة خارج المدرسة بعيدا عن ركام المدرسة وهو يكرر نفس الكلمات ويبكي,وتبتعد أكثر وتبتعد وتبتعد..

 بعد عدة أيام...
 مازال البيت يتذكر ذلك الطفل الصغير, مازال طيفه يعدو هنا وهناك...
ترقد قطة أحمد تحت الشجرة أمام المنزل, ما عادت تداعب الأوراق المتساقطة من الشجرة كعادتها السابقة, عيناها معلقة على باب المنزل, لا شيء يحول نظرها عن باب المنزل وشباك غرفة أحمد تبدل النظر بين الأثنين فقط, تقف والدة أحمد على باب البيت حزينة تتحدث إلى أخت أحمد.
والدة أحمد: من ساعة ممات وهي مبتدخلش البيت أبدا, بس قاعدة كده بره ولا بتروح هنا ولا هناك وكأنها عرفت أنه مات وزعلانة عليه, أنا حتى مبشوفهاش تاكل. اندهي اسمه كده.
الأخت تصيح: أحمد! أحمد!!
تنتفض القطة من مكانها وتتقدم نحوهم تنظر إلى داخل البيت بحثا عن أحمد, فلا تجده, فتمؤ بصوت خفيض تعبيرا عن حزنها وتعود أدراجها قرب الشجرة, تنسال دموع والدة أحمد واخته المتشحين بالسواد ويدلفا إلى داخل المنزل, بينما القطة تعدو مبتعدة باتجاه المدرسة وكأنها تدرك مكان موت صديقها

تصل إلى الركام وتقف هناك مشدوهة وكأنها ترى أطياف, تنظر إلى الفناء الخالي وكأنها تستمع إلى صدى ضحكات أطياف الصغار في الفناء وهم يلعبون ويلوحون إلى السماء للطائرات القادمة صوبهم, تتقدم القطة قليلا من فصل أحمد وكأنها تتبسم لرؤية طيف أحمد وهو جالس بجوار سامي ويتحدث إليه ويخبره ألا يخاف, ثم يلتفت إليها فتقف القطة في مكانها وكأنها تراه رؤيا العين, ثم تجري مبتعدة سريعا ويلاحقها صوت أحمد قائلا: استني طيب متزعليش. استني...
تغادر القطة تاركة مشهد الحطام والأشجار المحترقة والمكان الذي خلى من رواده إلى الأبد...




                                                                    بقلم: سوفي حسن عبد الرحمن أحمد 















 

 










































 


	
