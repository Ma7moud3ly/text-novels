أحمد فؤاد نجم

الفـاجـومـــي

السيرة الذاتية الكاملة 


تقديم بقلم الأستاذ/ صلاح عيسى
      
أحمد فؤاد نجم
شاعر تكدير الأمن العام
      في النصف الأول من السبعينيات كان التوتر بين الرئيس الراحل أنور السادات وجماهير الطلاب والمثقفين والصحفيين وأقسام كثيرة من المواطنين، يتصاعد عاماً بعد آخر، بسبب الخلاف حول قضايا عديدة كان من بينها: تحرير الأرض المحتلة وتوسيع نطاق الديمقراطية والحفاظ على ما كان يصطلح على تسميته – آنذاك – بالمكاسب الاجتماعية لثورة يوليو. 
      وكانت وسيلة الطلاب للتعبير عن آرائهم هي فرخ ورق بريستول مقاس 70 × 100 سم، وقلم فلوماستر، يستخدمونهما في إصدار عشرات الصحف، يعلقونها على حوائط الكليات، وعلى أشجارها، أو يفرشونها على الأرض ويثبتونها بقطع من الأحجار ليقرأها زملاؤهم وأساتذتهم وضباط الحرس الجامعي، ومؤتمرات يدعون إليها الصحفيين والكتاب والأدباء والساسة، وتختم عادة بدخول رجل متوسط القامة، مهوش الشعر، نابت الذقن، ممصوص القوام، يتجاوز عمره الأربعين – يرتدى – أحياناً – قميصاً قديماً وبنطلوناً ناحلاً، وغالباً ما يرتدي جلباباً بلدياً ويضع في أقدامه صندلاً أو بُلغة فاسي، يتأبط ذراع رجل نحيف، أبرز ما في وجهه هو نظارة سوداء كبيرة يخفي بها عينيه الكفيفتين، ويسحبه ليصعدا إلى منصة المدرج فيستقبلهما الطلاب بعاصفة من التصفيق المدوي، تستمر وقتاً طويلاً، ثم يبدأ الشاعر "أحمد فؤاد نجم" في إلقاء قصائده، ويغني الشيخ "إمام عيسى" ما لحنه من تلك القصائد، قبل أن يخرج الجميع في مسيرة صاخبة، تدور في أنحاء الحرم الجامعي، وهى تهتف بالحياة والسقوط! 
      وفي مواجهة تلك الظاهرة، كانت الحكومة تلجأ في كل عام إلى توجيه ضربة أمنية وقائية تقبض خلالها على مئات الطلاب بتهمة بث دعايات مثيرة من شأنها تكدير الأمن العام، وتقبض على هامشها على عدد من الكتاب والصحفيين والأدباء والمحامين والعناصر العمالية النشطة، تصفهم عادة بأنهم من العناصر المندسة، التي تسيء إلى القاعدة الطلابية السليمة، وتقودهم إلى السجون فيقيمون بها أسابيع وشهوراً لا يكف خلالها الرئيس السادات عن الهجوم على الطلاب والتنديد بما كانوا يكتبونه في صحفهم، أو يقولونه في مؤتمراتهم، أو يرددونه من أشعار وأغان، كان يصفها عادة بأنها.. "رذالات".. و"بذاءات".. و"شتائم".. و"سخائم"!!
      وكان الشاعر الصعلوك وصديقه المغني الكفيف في مقدمة الذين تطولهم حملات الأمن الوقائي في مفتتح كل عام. 
      وفي سنة من تلك السنوات، وقف نائب بمجلس الشعب – هو المرحوم "زكريا لطفي جمعة" – ليعلق على بيان كان الرئيس السادات قد ألقاه أمام المجلس بمناسبة الحملة السنوية للقبض على الطلاب، داعياً إلى تأييد ما ورد في خطاب الرئيس.. فقال: "إن القاعدة الطلابية سليمة، وإن المندسين من عملاء مراكز القوى، هم الذين يحرضون الطلاب على معارضة النظام، بما يلقونه في المؤتمرات الطلابية من خطب وأشعار مثيرة، تحرض على الفوضى"، ثم ارتفع صوته وهو يقول إنه استطاع أن يحصل على وثيقة هامة هي قصيدة مما كان يلقي على مسامع أبنائنا الطلاب – الأبرياء – من "الرذالات".. و"البذاءات".. و"السخائم".. من تأليف الشاعر البذيء "أحمد فؤاد نجم".. وأنه سيقرؤها ليعرف النواب الحقيقية، واتخذ النائب الوضع الذي ظنه ملائماً لإلقاء الشعر، وأخذ يهتز مع إيقاع الأبيات، وقد نفرت عروقه، وهو يتلو القصيدة التي كانت تقول: 
      قل أعوذو 
      مد بوزه 
      الجبان 
      ابن الجبانة 
      كل غدانا 
      قام لقانا 
      شعب طيب 
      كل عشانا! 
      وذهل النائب لأن زملاءه النواب لم يشمئنطوا، بل وسرت الهمهمات بينهم، وعلت البسمات وجوههم، كاد بعضهم يصفق وخاصة أنه كان قد اندمج في الإلقاء، فمد بوزه إلى الإمام، واستدرك المرحوم حافظ بدوي – رئيس مجلس الشعب أيامها – الموقف قائلاً: "إن اللائحة لا تجيز إلقاء مثل هذا الشعر الرذيل، وأمر النائب بالكف عن ضرب الأمثلة، والمختزلين بشطب القصيدة من المضبطة. وفي أثناء الاستراحة احتشد النواب في البهو الفرعوني حول النائب "زكريا لطفي جمعة" يطلبون إليه أن يقول أعوذو ويمد بوزه، ويعيد إلقاء القصيدة عليهم ليحفظوها بعد أن صدر الأمر بحذفها من المضبطة. 
      والغريب أن الشاعر الصعلوك "أحمد فؤاد نجم" لم يكن من عملاء مراكز القوى، أو من الذين يرتدون قميص عبد الناصر – وهو الوصف الذي كان الإعلام الرسمي يطلقه على معارضي الرئيس السادات – بل كان من المعارضين لحكم عبد الناصر، ومن المعتقلين في أواخر عهده، فقد أمضى السنوات – بين منتصف عام 1968 ومنتصف 1971 في سجن القناطر الخيرية معتقلاً بسبب أشعاره السياسية، ولم يفرج عنه هو وزميله المغني الضرير إلا عندما قرر الرئيس السادات تصفية المعتقلات بعد انتصاره على خصومه ومنافسيه على السلطة من مراكز القوى في مايو 1971. 
      وبعد اعتقاله بعام، انتهز الزعيم الفلسطيني "نايف حواتمه" – رئيس الجبهة الديمقراطية لتحرير فلسطين – فرصة لقاء بينه وبين الرئيس عبد الناصر، فقال إن لديه طلباً يتمنى أن يكرمه الرئيس فيحققه له..
      وابتسم عبد الناصر قائلاً: 
      - أأمر يا نايف. 
      فتشجع نايف حواتمه، وقال إنه علم أن هناك ثلاثة من الكُتاب والأدباء معتقلون بالسجون المصرية، هم: الشاعر "أحمد فؤاد نجم" والشيخ "إمام عيسى" وكاتب هذه السطور – ولم أكن أعرف نجم أو إمام حينذاك – وأنه يتمنى أن يستجيب الرئيس لوساطته فيفرج عنهم. 
      وتجهم وجه الرئيس عبد الناصر.. وقال بجفاء لم يفلح في إخفائه: 
      - ما تتعبش نفسك.. التلاتة دول مش ح يطلعوا م المعتقل طول ما أنا عايش!
      وذلك ما كان! 
      أما الأكثر مدعاة للدهشة، وربما للذهول، فهو أن "أحمد فؤاد نجم" لم تكن له أى صلة بالسياسة أو بشئون الحكم ولم يكتب في أيهما شعراً قبل 5 يونيو 1967. 
      وفي ذلك التاريخ كان "نجم" قد بلغ الثامنة والثلاثين من عمره، يقترب من سن الكهولة، الذي تنفد على مشارفة عادة، طاقة التمرد في الإنسان، ويصفي على عتبة تمرداتهم، ولم يكن في حياته قبل هذا التاريخ شيء ينبئ أنه سيفعلها.. كان مجرد طفل يتيم في شجرة عائلته "الكريمة" أخ كان لصاً للخزائن، وآخر كان "ابن ليل" كل علاقته بالوطنية أنه كان يمارس شقاوته أحياناً ضد معسكرات جيش الاحتلال الإنجليزي في منطقة قناة السويس. فيسرق مع عصابته بعضاً من مهماتها. 
      أما هو فكان قد ولد ذات يوم من عام 1929، بإحدى قرى محافظة الشرقية المتاخمة لمنطقة القنال، وأطلق عليه أبوه – على سبيل التيمن باسم صاحب الجلالة "أحمد فؤاد" ملك مصر في ذلك الزمان، لكن الرياح أتت بما لا يشتهي والده ضابط البوليس "الفاقد" "عزت أفندي نجم".. فمات تاركاً أصغر أبنائه ليواجه المصير الطبيعي لطفل يتيم فقير، ابن فقراء ويتامى. 
      وتثقل مئونته الواهية على أقاربه، فيبحثون عن داهية يودعونه فيها، فلا يجدون إلا ملجأ للأيتام بمدينة الزقازيق، وبين زحام اليتامى الفقراء، تثقله مشاعر الوحدة، فيغيب في فترات صمت طويلة حتى يبدو لمن يحيطون به أنه نسي الكلام، وتقرب مشاعر الوحدة بين جدران الملجأ بينه وبين يتيم وحيد نحيل من زملائه، ينتمي لقرية الحلوات القريبة من قريته اسمه "عبد الحليم شبانة" وفي حجرة الموسيقى بالملجأ يكتشف الاثنان أن الغناء يعزي المحروم ويؤنس غربة اليتيم فيغنيان، ويحفظان المقامات والتواشيح والأدوار والطقاطيق.. ويعشقان الطرب.. ليصبح ثانيهما – فيما بعد – علماً لا ينساه الناس الذين غنوا معه ربع قرن من الزمان، وعرفوه – ومازالوا يعرفونه – باسم "عبد الحليم حافظ".
      أما "أحمد فؤاد نجم" فقد غادر الملجأ – كما دخله – يتيماً وفقيراً ووحيداً.. ليندفع مع تيار الوحدة، فيعيش حياة الصعاليك الذين كانوا يزحمون أرض الوطن، يلتقط رزقه من بين أنياب الوحوش في بلد محتل ومشندل.. وبدلاً من أن يصبح ملكاً – كسميه صاحب الجلالة الملك أحمد فؤاد الأول – أصبح أجيراً في أحد التفاتيش الزراعية المملوكة لصاحب الجلالة.. ولكن الحظ السيئ يترصده، فيفصل من وظيفته، ليعيش عاطلاً فترة، ثم يلتحق بمنزل خاله فيعمل به خادماً إلى أن يجد عملاً في معسكرات جيش الاحتلال، ويتركه في نهاية عام 1951 مع آلاف العمال المصريين الذين استجابوا لنداء حكومة الوفد في تلك السنة وتركوا أعمالهم في المعسكرات لإجبار المحتلين على الرحيل بعد أن ألغت الحكومة معاهدة 1936. 
      وتفي الحكومة بوعدها، فتعوضه عن وظيفته التي تركها بوظيفة حكومية في أحد فروع السكك الحديدية، وبعد سنوات يفكر في أن يتزوج فلا يجد مالاً ولا سكناً.. وببساطة يشترك مع أحد السعاة في تزوير بعض المستندات ويتقاسمان مقابلها النقدي، إلى أن يأتي اليوم الذي يجد نفسه فيه في السجن يقضي عقوبة مدتها ثلاث سنوات مداناً بتهمة التزوير واختلاس الأموال الأميرية! 
      ويكتشف ضباط السجن أن المزور المرتشي سمي صاحب الجلالة، يكتب شعراً جميلاً، فيدهشون، وتسعدهم قصائد النفاق التي كتبها في مزايا سعادة الباشا المأمور، وحضرة صاحب العزة ضابط العنبر. فيتباهون به، ويقدمونه في حفلات المصلحة.. وينشر المجلس الأعلى للآداب والفنون ديوانه الأول "من الحياة والسجن".. ويفرج عنه عام 1962 ليجد الطريق ميسراً لوظيفة من وظائف المجلس، تكفل له أن يكون – كما كان شاعر البؤس "عبد الحميد الديب" – مشرداً رسمياً.. يتقاضى مرتباً دون أن يؤدي عملاً! 
      ويذهب ليبحث عن غرفة يقيم بها، وتقوده أقدامه إلى حارة مملوكية قديمة تلتف على نفسها كوليد في رحم أمه، تحمل اسم "حارة حوش قدم" – وهي عبارة فارسية بمعنى قدم الخير – وهناك يلتقي بمغن ضرير صعلوك، بدأ حياته مقرئاً للقرآن، ثم مؤذناً ومنشداً في حلقات الذكر، ثم عمل سنيداً مع الشيخ زكريا أحمد فيتقاسمان غرفة في أحد بيوت الحارة، ويكونان "دويتو" يجوب الأفراح، وحفلات الطهور وجلسات المزاج، التي يقيمها أهالي القاهرة المملوكية، ومجاورو الأزهر والحسين. 
      وقبل شهور قليلة من يوم الهزيمة، كان نجم قد ضحك على ناشر غلبان، يملك مطبعة حروف يدوية كحيانة في أحد دكاكين شارع محمد على، فأقنعه بأن ينشر له ديوانه الثالث، عن كرة القدم، لعله يعوض خسارته في ديوانه الثاني، وكان عن الأهلي والزمالك، ولم يكن حتى ذلك الحين قد كتب شعراً سياسياً، أو اهتم بشيء خارج عالمه المحدود. 
      وفجأة وقعت هزيمة 5 يونيو 1967. 
      وفي تلك الشهور البعيدة من صيف 1967، كنا نسير ونحن نتخفى لأن عار الهزيمة يجللنا، وإكليل شوكها يتوجنا. 
      أيامها نسينا الشعر، وهجرنا القص وكرهنا الغناء وعرفنا السهد وتقلبنا على الجمر، بعد أن انهارت كل أحلام جيلنا بعالم سعيد، وأصبحت أطلالاً نجوس بين أكوام حطامها، ونحاول أن نتوقى فخاخ الإحباط التي كانت تنتشر كالسرطان في الأرض الخراب. 
      أما "نجم" فقد هجر أفراح المعلمين. واحتفالات الفتوات بطهور أبنائهم واختفى بحجرته الضيقة أياماً، خرج بعدها وقد كتب البلاغ رقم واحد لتمرد الجيل وفي ساعات كان صديقه الشيخ "إمام عيسى) قد لحن القصيدة / البلاغ وغناها، وكان مطلعها يقول: 
      الحمد لله خبطنا تحت بطاطنا 
      يا محلا رجعة ضباطنا من خط النار 
      يا أهل مصر المحمية بالحرامية 
      الفول كتير والطعمية 
      والبر عمار 
      ح تقول لي "سينا".. وما "سيناشي". 
      ما تدوشناشي
      ما ستميت أتوبيس ماشي 
      شاحنين أنفار 
      إيه يعني شعب في ليل ذله 
      ضايع كله 
      دا كفاية بس أما تقوله 
      إحنا الثوار! 
      كان البلاغ إدانة صريحة للبيروقراطية العسكرية، التي وصفها عبد الناصر – فيما بعد – بأنها كانت السنارة التي اصطادت بها الإمبريالية العالمية رأس نظامه. 
      وتتالت البلاغات الشعرية.. طارت على أشعة الشمس.. وتخللت نسمات الهواء، لتستنشقها صدورنا المصدومة الذاهلة، الأشبه بفرخة مذبوحة ترفرف بجناحيها من حلاوة الروح فتعيد إلينا الأمل، بأن الهزيمة ليست نهاية التاريخ، وأن الانتصار ممكن، وأن الأعداء داخل جلودنا كما أنهم خارج حدودنا، وتتدافع جموعنا إلى حجرته الضيقة في ذلك المنزل القديم في تلك الحارة الضيقة من حواري الوطن فنذهل حين نراه شاعراً كهلاً.. نحيل القامة.. كحيان.. ومغن ضرير غلبان.. وغرفة ناحلة لا تضم سوى كنبتين من الخشب.. ومقعد بثلاث قوائم ورف ومرآة مكسورة. 
      كان آخر ما يمكن أن نتصوره، هو أن يكون هذا الشاعر الصعلوك هو صوت الغضب القادم، وأن تكون تلك الغرفة الفقيرة العاطلة عن الجمال والجلال، هي مجمع أحزاننا المستجدة وبئر أحلامنا العميقة.. مع أنها – مكاناً وسكناً – تكاد تخلو من كل المؤهلات التقليدية التي تجعلها صالحة لذلك، فلا "تاريخ نضالي" ولا "عذاب سيزيفي" ولا "غربة وجودية".. بل مجرد غناء عذب، شجي، بسيط وصوت واثق قوي، وسخرية تفجر الضحكات والدموع.. وجسارة لا تخاف ولا تتردد ولا تحسب، لأنها لا تملك ما تخاف عليه، ولا تسعى لكى تملك ما قد يجعلها تخاف عليه. 
      في تلك السنة التي كان عارها يجللنا، وهزيمتها تتوجنا بأكاليل الشوك، ومذاقها في حلوقنا كطعم الخل، تخلق الظلام فولد "أحمد فؤاد نجم" بين أطلال الهزيمة.. ليكون هو ذاته "أحمد الزعتر".. الذي وصفه "محمود درويش" بأنه "أحمد العادي".. المولود من حجر وزعتر.. القائل دائماً: لا.. جلده عباءة كل فلاح سيأتي من حقول التبغ كي يلغي العواصم ويقول: لا.. جسده بيان القادمين من الصناعات الخفيفة والتردد والملاحم نحو اقتحام المرحلة ليقول: لا.. ويده تحيات الزهور.. وقنبلة مرفوعة كالواجب اليومي ضد المرحلة.. لتقول: لا"!
      فيما بعد كنت أتأمل ظاهرة "نجم" الإنسانية بشيء من الدهشة الممزوجة بالإعجاب البالغ.. وكنت أتساءل: كيف حدثت هذه المعجزة؟ من الذي حوّل هذا الكائن الجذاب خفيف الروح المؤهل تماماً لكي يكون نصاباً دولياً يبيع شعره في أسواق النخاسة والموالد وسراديب القصور، إلى يد مرفوعة بالواجب اليومي ضد المرحلة؟!
      واكتشفت وأنا أتأمل مشاعري تجاه "نجم" الإنسان، و"نجم" الشاعر، و"نجم الفاجومي" العنيد، العصي علىالإفساد، أنني أمام ابن البلد الحقيقي، الذي أتمنى أن أكونه، وأن جلده هو فعلاً عباءة الفلاحين القادمين من حقول القمح، وبيان القادمين من الصناعات الخفيفة ليقوموا بالواجب اليومي ضد الهزيمة، وأن هذا هو الشعب الذي أحببته وعشقته، وعجزت عن التعبير عن ذلك كما يجب، وأنه يغني من قلبي، ويستلهم شعره من روحي، وأن كل ما مضي من عمره كان تهيئة لتلك اللحظة التي يغمر فيها الطوفان كل شيء، فإذا روح الشعب القوية، هي سفينة نوح التي تنقذ أرواحنا وجنسنا ووطننا وأمتنا من الانهيار، تهاوت الأحلام الأوهام وسقطت "المؤسسة" بكل زخارفها اللفظية وطقوسها الشكلية، وعنترياتها الكلامية، وآن الأوان لأن يغني ابن الشعب أحمد "العادي" فؤاد نجم. 
      كلمات وصور وتراكيب شعرية بسيطة.. تذهل لأنها أصبحت شعراً حقيقياً جميلاً ورقيقاً.. يشق الطريق إلى القلب والروح بلا مقاومة مع أنك تسمعها. أو ترددها – كل يوم.. ومع أنها هي نفسها دون تغيير حتى ليخيل إليك أنها قفزت الآن من النافذة المطلة على الحارة، لتسكن هذا البيت أو ذاك من القصيدة، لكنك مع ذلك تستعيد سماعها مرة، واثنتين، وعشراً، وعشرين، لتكتشف أمام ابن البلد، ذي السبعة ألسن، والسبعة وجوه، والسبعة أرواح، لذلك يعطيك شعره جمالاً مختلفاً في كل مرة.. وتكشف عند كل استعادة أن له معنى "مختلفاً" فتوقن أنك أمام مكتشف لآلئ.. غربل البحر بغرباله الذي لا يخطئ لؤلؤة.. ولا يستبقي حصاة، فاختار من بين كلمات الحياة اليومية تلك الصور والتراكيب والإيقاعات التى ظلت تتدحرج في حواري التاريخ، تدوسها سنابك الغزاة والطغاة، وتشحنها روح الذين استشهدوا في معارك الشوارع، وتنضح بعرق الذين صنعوا الأسبلة وزخرفوا القباب وكفتوا النحاس، وأينعوا الورور والسنابل، تحمل جمالهم الخاص، وحلاوتهم المميزة الطعم، وتشع بحكمتهم – البسيطة – الجميلة. 
      كلمات تحزن وتحن وتخاف وتحلم.. تفرح وتبهج وتسخر وتطبطب تحصب وتردح وتهجو وتذوب عشقاً وتتفجر قوة وصلابة وثقة في الغد الآتي، وفي هؤلاء الزعر والجعيدية والأحمد زعترات.. الذين ينتمي إليهم "أحمد" – العادي – فؤاد نجم! 
      تلك ملامح من ظاهرة هذا الصعلوك العجيب الذي تسرب في طيات الرماد ذات ليلة من عام 1967، ليرفض الهزيمة والقهر ويعلن العصيان الشعري العام.. فأقامت أشعاره الدنيا وأقعدتها.. وكتب عنه "لويس عوض".. و"محمود أمين العالم".. و"رجاء النقاش".. وطلب "محمد حسنين هيكل".. و"أحمد بهاء الدين" أن يستمعا إليه، واختلف نقاد الموسيقى والشعر حول قيمة أشعاره وألحان صديقه، حتى كادوا يمسكون بتلابيب بعضهم البعض.. وأعدت عن أشعاره رسائل ماجستير ودكتوراة في عدد من جامعات العالم. 
      تكأكأت عليه كل قوى "المؤسسة" لكي تغريه بذهبها وقصورها وإذاعاتها وميكروفوناتها وصحفجيتها، أو ترهبه بسيوفها وسجونها وجلاديها، ولكنه وهو في الأربعين – حيث تنفد عادة طاقة الثوار ويصفي المتمردون تمرداتهم ليتفرغوا لتربية عيالهم – كان قد أخذ قراره وعرف حبه واختار – طريقه، وأقسم ألا يتراجع حتى لو كان المصير هو المشنقة! 
      بين خريف 1967 وصيف 1968 كان "أحمد العادي فؤاد نجم" قد أصبح نجماً تنشر الصحف أنباءه، وتجري المجلات معه الأحاديث، ويتزاحم وجهاء المجتمع لكي يدعوه إلى بيوتهم ليستمعوا إليه.. وتزدحم حجرته الضيقة بعشرات من نجوم السينما والفن وأقطاب الثقافة، ويخصص التليفزيون برنامجاً خاصاً بعنوان "مع أشعار نجم وألحان الشيخ إمام" ويدعى إلى الندوات العامة، ويستحلفه الذين ينظمونها أن يلقي ما يشاء من أشعاره، فيما عدا قصائد قليلة على رأسها – قصيدة "الحمد لله خبطنا تحت بطاطنا" – لحساسية موضوعاتها في الظروف السياسية التي كانت قائمة آنذاك، فيأخذهم على قدر عقولهم ثم تكون القصائد الممنوعة هي أول ما يلقيه هو أو يغنيه الشيخ إمام. 
      وذات يوم تلقي "الرئيس عبد الناصر" تقريراً من أحد أجهزة الأمن حول ظاهرة "نجم / إمام" جاء به، أنهما يذيعان أشعاراً مناهضة للحكم، ورغم ذلك فإن الصحف تتحدث إليهما ويذيع التليفزيون برنامجاً يتضمن أغانيهما، وتستضيفهما النقابات والجمعية الثقافية، فطلب أن يستمع إلى أغانيهما، ثم استدعى إليه وزير الإعلام الأستاذ محمد فائق وسأله: 
      - إزاى سايبينهم يقولوا الكلام ده.. ما اعتقلتوهمش ليه؟
      وقال الوزير: إن البلد مجروحة بسبب الهزيمة، وإن من مصلحة النظام أن يسمح بفرصة محسوبة للتعبير عن آلام الجراح، وإن ما يكتبه نجم رغم قسوته، نقد صحي يمكن احتماله، وإن اعتقاله هو وزميله المغني الضرير سيثير ضجة بين المثقفين.. لكن "عبد الناصر" – الذي كان ككل الثوار يتألم إذا ما نقده ثائر – قال بغضب: 
      - بلا مثقفين.. بلا كلام فارغ.. اعتقلوهم! 
      ورغم ذلك فقد رثاه "نجم" بعد عشرين عاماً، بقصيدة قال فيها: "عمل حاجات معجزة / وحاجات كتير خابت / وعاش ومات وسطنا / على طبعنا ثابت / وإن كان جرح قلبنا / كل الجراح طابت / ولا يطولوه العداء مهما الأمور جابت". 
      وصحيح أن الرئيس السادات هو الذي أفرج عن "أحمد فؤاد نجم" لكن من الصحيح كذلك، أنه قدمه إلى محاكمة عسكرية في عام 1978 ليكون أول شاعر مصري يحاكم أمام هذا النوع من المحاكم، وبتهمة لم يوجهها أي رئيس جمهورية مصري إلى شاعر أو كاتب، هي تهمة "إهانة الرئيس" وهي التهمة التي حلت في قانون العقوبات المصري بعد الثورة محل تهمة العيب في الذات الملكية، وهو ثاني شاعر في التاريخ المصري الحديث – يحاكم بسبب شعره – بعد الشاعر "مصطفى لطفي المنفلوطي" الذي حُكم عليه عام 1909 بالسجن لمدة تسعة أشهر، بسبب قصيدته التي استقبل بها الخديو "عباس حلمي الثاني" عقب عودته من مصيفه في الأستانة وقال في مطلعها: "قدوم ولا أقول سعيد.. وملك وإن طال المدى سيبيد". 
      وكان "نجم" قد ألقى – في مؤتمر عام عقد بكلية الهندسة جامعة عين شمس في 14 نوفمبر 1977 وحضره جموع من طلاب الكلية – قصيدة بعنوان "بيان هام" تقمص في مقاطعها الأولى، صوت مذيع يقدم من راديو "شقلبان" عاصمة بلد اسمها "حلاوة زمان" بياناً سوف يلقيه رئيسها "شحاتة المعسل".. ثم تقمص في مقاطعها التالية لغة "شحاتة" وهو يلقي بيانه على المواطنين! 
      وكان الشريط الذي سجلت عليه وقائع المؤتمر، هو دليل الاتهام الذي قدمته النيابة إلى المحكمة العسكرية، متهمة "نجم" بأنه "أهان رئيس الجمهورية بالقول والصياح علناً بتعمده تقليد صوته وطريقته في أداء خطبه وبياناته بصورة فيها كثير من السخرية مشككاً موضوعياً في أمانة الرئيس".
      والغريب أن النيابة في مرافعتها، والمحكمة في حيثياتها لم تتعرضا لنص القصيدة ذاته التي لم يكن في عباراتها ما يمس الرئيس، بل تركز الاتهام والإدانة على "طريقة الإلقاء".. وقالت المحكمة – في حيثيات حكمها على الشاعر بالسجن لمدة عام مع الشغل والنفاذ – إن ما أتاه "نجم" ليس بفن أو شعر أو إبداع وإنما هو إسفاف وسخرية برئيس دولة! 
      وقد ظل "نجم" هارباً – بعد صدور الحكم – لمدة ثلاث سنوات، كتب خلالها ديوانين.. ثم عثر عليه البوليس وساقه إلى السجن ليقضي العقوبة التي حكمت بها عليه المحكمة العسكرية. 
      وفي عام 1985 غادر مصر لأول مرة – إذ كان ممنوعاً من السفر في عهد الرئيس السادات – فطار من "حوش قدم" إلى "مسرح الأوليمبياد" في باريس، ليلقي أشعاره ويغنيها الشيخ إمام على المسرح نفسه الذي غنت على خشبته أم كلثوم وعبد الحليم حافظ، ثم قام بجولة شملت سوريا ولبنان وتونس والجزائر وليبيا ألقى خلالها أشعاره وفي أكبر مسارحها، وأمام جمهوره الذي كان يتداول أشرطة أغانيه وأشعاره منذ برز اسمه، ويستمع إليها في الإذاعات العربية، فقد كان – وما يزال – معروفاً على نطاق واسع في كل أنحاء الوطن العربي، أكثر مما هو معروف في بلده، الذي قاطعه تليفزيونة وإذاعاته وصحفه. 
      وقد تزوج "نجم" أربع مرات.. وأنجب من زوجته الأولى ابنة تزوجت وأنجبت أبناء فهو جد له أحفاد! 
      في بداية السبعينيات نشر خبر يقول إن "أحمد فؤاد نجم" قد تزوج من الكاتبة الصحفية المعروفة "صافيناز كاظم".. ولم يصدق كثيرون النبا، لأن "صافيناز" بنت ذوات، وحصلت على ماجستير في النقد المسرحي من إحدى الجامعات الأمريكية، فكيف تتزوج صعلوكاً مثل "نجم"؟ وقال الكاتب الكبير "محمد عودة" مبرراً دهشته: 
      - زى ما تقولوا "شكوكو" اتجوز "سهير القلماوي". 
      وثبت فيما بعد أن النبأ كان صحيحاً، وقد أثمر هذا الزواج ابنة واحدة اسمها "نوارة" وتخرجت الآن في الجامعة!
      ثم انفصل الزوجان.. ليتزوج "نجم" بعد ذلك من حفيدة أحد الباشوات وهي التي عرفها الناس – بعد انفصالهما باسم الفتاة "عزة بلبع".. وقد كتب فيها عدداً من أجمل قصائده.
      وأثناء إقامته في الجزائر نشرت الصحف العربية نبأ زواجه من ألمع ممثلات المسرح في الجزائر. 
      وفي عام 1992 – وهو في الثالثة والستين من عمره – تزوج إحدى جاراته، في حارة حوش قدم، وأنجب منها ابنة أصغر من أصغر حفيداته. 
      ولعل هذه الفصول من سيرته الذاتية، تكشف جانباً من أسرار هذه الظاهرة الإنسانية والفنية والسياسية التي بزغت لأول مرة بين أطلال الهزيمة، تغني للانتصار، وتصطاد أسماع الموجوعين والفقراء والحالمين، وتسكن – كالعزاء المقيم – قلوب المشوقين للعدل، تسترجعه كلما اشتد الألم، فتوقف في شدو غنائه أن العدل قادم.. وتغنى مع "أحمد العادي فؤاد نجم" للشعب: 
      مليون يهوذا خان أمانك وأنهلك 
      وفضلت باقي ع السواقي ومنجلك 
      يفرش حصير القمح فوق دم المسيح 
      وأنت الجريح 
تيجي الأطبا وتسألك.. ما أعجبك.. ما أنجبك.. ما أحملك.. 
      يا شعب.. يا روح الخلود.. 
      ما أنبلك.. الحكم لك.. والملك لك!
      صلاح عيسى 

الإهـــــــــــداء
      
إلى بناتي..
عفاف ونوارة وزينب
يمكن ما تلاقوش في حياة أبوكم شيء تتعاجبوا بيه
لكن أكيد
مش حتلاقوا في حياة أبوكم شيء.. تخجلوا منه
هو ده اعتقادي اللي دافعت عنه ودفعت تمنه بمنتهى الرضا
      
أبوكم
أحمد فؤاد نجم



الفاجومي (1)

أمــــي..
عليهــا الســـلام
      

      أهل زمان يقولوا: الحق حبيب الله. 
      موسى نبي.. عيسى نبي.. محمد نبي.. وكل حي وله نبي.. 
      وكل من له نبي يصلي عليه.. 
      أنا الفاجومي.. في سوق الرجال؟.. محض مواطن.. لا اسم ولا كسم.. ولا سعر. 
      إنما بقى حسب الأوراق الرسمية وختم النسر.. أنا مواطن كامل الأهلية. 
      الاسم.. أحمد فؤاد نجم. 
      الوظيفة.. شاعر. 
      الديانة.. مسلم وموحد بالله. 
      النوع.. ذكر. 
      وفوق دا ودا باتمتع بجنسية مصر العربية. 
      ولا تتعجب يا صديقي.. إنها إرادة الله. 
      اللى شفته ح أقوله.. من طقطق لسلامو عليكو.
      عجبك كلامي؟ أشتري.. وأهل زمان يقولوا.. الشاري كسبان والبايع خسران – ما عجبكش الكلام؟ بين الشاري والبايع يفتح الله.. وربك رازق البعض من البعض وغاني البعض عن البعض. 
      الله يرحمك يا أمه.. هي اللى علمتني اللماضة دي!
      كانت واحدة فلاحة.. لا بتكتب ولا بتفك الخط – إنما أجارك الله كانت في الكلام مكلمة.. بس مش أى كلام – وكانت لما تبدأ ما تنتهيش زي إبريق العسل اللي ميَّل على بزبوزه وهاتك يا نز.
      ما تعرفش كانت بتجيب ده كله منين؟ إشي حواديت على إشي نوادر على إشي حكم وأمثال على إشي مواويل في شكوى الزمان! 
      لما كان الهوى ييجى سوا كانت تحطني في حجرها وتفضل تزققني لحد ما أشبع وأرتوي والإش بقي لما كان الوجد يستحكم ويحرك الشجن والمواجع وتغني لي.. آه يا وعدي صوت زي هديل اليمام في عز حر بؤونة الحجر.. سخن ومفرهد وعرقان ومشروخ لكن جواه خيط حرير ناعم ما تعرفلوش أول من آخر.. يشدك من شراشيب قلبك ويفضل يطوحك في الهوا "دوخيني يا لمونة" وبعد الدوخة ينزلك على كفوف الراحة مستحمي ومغسول بدموعك. 
      يا حلواني 
      بيع الحلاوة اللي عندك
      يا حلواني 
      عضيته عضة وبانت 
      مطرح اسناني 
      خر العسل يا جميل 
      وشربته بحفاني 
      والناس تنقط بفضة 
      والدهب غالي
      وأنا بانقط حبيبي
      بس بوصالي
      يا حلواني.. بيع الحلاوة اللى عندك 
      أنا بقى يا سيدي كنت أسمع من هنا وهاتك يا نهنهة وهاتك يا شنهفة وعياط لحد ما زوري يوجعني وعنيَّا تدغبش وخدودي تولع من لسع ميَّة العين اللي عاملة لها على كل خد مجرى.
*	*	*
      وحتى لما كنا بنتخانق ودا كان بيحصل يومياً وبدون أسباب جوهرية.. كانت تبدأ الموشح بلعن سنسفيل جدود اليوم المنيِّل بستين نيلة اللي هو يوم 22 مايو سنة 1929. 
      كان يوم أسود يوم ما جبتك.. كان صباحه أسود من مساه.. الصبح وعلى ريق النوم يا فتاح بلا مفتاح جاني الخبر اللي هو أسود من قرون الخروب قال إيه؟ أبوك الله يجحمه مطرح ما راح كان عايز يتجوز علىَّ.. س
      والنبي ماني مسامحاه ليوم حاشر عزت ابن مريم القادرة الفاجرة اللي رمت عيالها لحمه حمرا وراحت الأنيتة اتجوزت حسن أبو مطر البغليط أبو فلايط اللي كرشه يبلع مال النبي ويقول مابي. 
      الضهر وف قولة الله أكبر زعق غراب البين جاب خبر الحاج متولي الطحش المزين جوز أختي منتهى الحزينة اللي جت يا قلب أمها تفرح ما التقتلهاش مطرح واتهجلت يا كبدي والحنة لسة فى إديها. 
      صفار شمس فرقع وابور الجاز في بطن البت فردوس بنت جارتنا وراحت يا قلبي شابة تقول للقمر قوم لما أقعد مطرحك.. لكن برضه ما تعظمش ع اللى خلقها وقبل ما يرجعوا من دفنتها جاني الطلق فيك يا مخفي الاسم وبعد حزق ومزق وهدة حيل نزلت يا مقصوف الرقبة ويا ريتك ما نزلت.. كل عيال المسلمين بتنزل بدماغها إلا إنت اللي تنضرب فى كمينك.. نازل برجليك لما كنت حتموتني.. وبقت ستك سعدة الداية تخبط كف على كف وتقول آدي صحيح الزمن اللي وصى عليه حسان اليماني وشالوني ع الاستبالية هيلا بيلا وأنا بين الموت والحياة.. لكن ربك خلق الطب والدواء وخلص روح من روح.. وهناك نزلوا المرحومة.. فلقة القمر آدي الشعر وآدي الوش وآدي شرطة العين.. سميناها فاطنة وهي فاطنة.. أتاريها نازلة يا قلب أمها ميتة وتلاقيك أنت اللي قتلتها يا مجرم يا بن المجرم". 
*	*	*
      يبقى حسب رواية الست الوالدة وبغض النظر عن مجموعة الكوارث اللي اتجمعت لاستقبالي نزل محسوبكم متهم بارتكاب جناية قتل وكمان مش مكفيني.. لأ.. نازل برجليَّا.. يعني نازل ماشي!
      وأهو من يومها.. وأنا ماشي.. بلاد الله.. خلق الله.. اتفرج ع الناس والناس تتفرج علىَّ.. حاطط همي في قلبي وكاتم الدم ع القيح لحد ما جرى ما جرى.. وصلوا على خير الورى.
*	*	*
      أمي جابت تلتاشر بطن.. منهم أربعة مجوز.. يبقى المجموع في عين العدو سبعتاشر مواطن بالتمام والكمال. 
      أنا كنت عضو في المجوز الرابع والأخير من مسلسل حشو وتفريغ أحشاء المواطنة المصرية هانم مرسي نجم أمي عليها السلام. 
*	*	*
      السبعتاشر مواطن اللي أنجبتهم السيدة الوالدة بالاشتراك مع السيد الوالد صفصفوا على خمسة زائد واحد في عداد المفقودين اللي هو.. علي.. والباقي اتكل على الله وعشان كده كانت المرحومة بتسمينا"فضلة الموت" وكانت فخورة بينا جداً.. لأسباب لم تتضح بعد.. كانت تنجعص في مجالس النسوان وتقول بالفم المليان: أنا أم الرجالة يا بت.. تقولها بألاطة ولا الأميرة فوزية مرات الملك إيران اللي كنا بنغني لهم زمان وإحنا عيال: 
      حسن يا عمر 
      قوم ارفع العلم 
      الملكة فوزية 
      والملك إيران داخلين الجمعية 
      يحفظوا القرآن 
      أمي تبقى بنت عم أبويا محمد أفندي عزت ضابط البوليس الحليوة المعجباني البرمجي اللي مقطع السمكة وديلها وملهلب قلوب النسوان ومسهر العذارى في المضاجع.. خدها وهي بنت تلتاشر سنة.. حسب روايتها.. شافها وهي بتلعب مع البنات في الحارة.. سأل: 
      - مين البنت البيضة أم شعر أصفر وعيون فروزي دي؟
      قالوا له: 
      - دي هانم بنت عمك. 
      قال لهم: 
      - عمي مين؟ 
      قالوا له: 
      - عمك الحاج مرسي. 
      صاحبنا ما كدبش خبر.. على بيت عمه وطلبها منه لا إحم ولا دستور ستي آمنة اللي كانت زي الأرنبة الرومي الرقيقة الجميلة ما قدرتش تمسك نفسها ورفعت صوتها لأول مرة في وش جدي الرهيب: 
      - البت لسة جاهلة يابو عباس. 
      قال لها: 
      - الجاهل بكرة يكبر يام عباس. 
      قالت له: 
      - بس عزت فلاتي وديله نجس يابو عباس. 
      قال لها: 
      - إدعي له ربنا يتوب عليه ويهديه يام عباس. 
      قالت له: 
      - لأ بقى.. ياكلها التمساح ولا ياخدها السفاح. 
      جدي اعتبر الفقرة الأخيرة من كلام ستي آمنة خروج على النص وأدب الحوار رايح شايل إيده اللي زي المرزبة ورازعها قلم مكومها ع الأرض وراح حاطط رجله على رقبتها زي الزير سالم ما عمل مع الأسد اللي كل حماره.. وزعق بعلو صوته: 
      - ابن عمها ياخدها من ع الجمل يا بنت المزين. 
*	*	*
      أجعص عروسة أيامها كان بيندفع فيها خمسة جنيه.. لكن أمي اندفع فيها خمستاشر جنيه دهب مجيدي عداً ونقداً.. وفي ظرف أسبوع كانوا جهزوها وشوروها وعلى بيت العدل دوَّروها. 
      وهي بتركب التختروان حضنتها ستي آمنة وقالت لها من بين دموعها اللي نازلة تسح: 
      - كان بدري عليك يا قلب أمك يا بنتي.. منه لله أبوكي اللي باعك بيعة جزاري. 
      شخطت أمي زنوبة اللي هى خالتي الكبيرة في ستي آمنة: 
      - يامه حرام عليكي ما تفسريش في وشها. 
      وطبطبت على أمي وقالت لها: 
      - يغلبك بالمال وتغلبيه بالعيال ياختي. 
      وودت وشها الناحية التانية وانفجرت بالعياط. 
*	*	*
      الوداع يا عزبة أبو نجم.. اختلطت الزغاريت بالدموع واتحرك الركب الميمون بالعروسة الطفلة هانم أم مرسي وعلى مصر أم الدنيا عشان تعمر وتتمر وتعيش مع جوزها في التبات والنبات وتخلف له صبيان وبنات. 
      بعض الناس الطيبين وأولهم ستي آمنة طبعاً كانوا حاطين إديهم على قلوبهم وخايفين ع البت المفعوصة من وحش الغلا الكاسر محمد أفندي عزت الشهير في عالم النساء بالزناتي خليفة.. وتلاقيه هو كمان كان بيتهيأله إنها حتبقى حمل على كتافه.. بت بقى فلاحة عبيطة لا راحت ولا جت ومحتاجة الرعاية والتغذية زي أي جاموسة في زريبة جدة الشيخ نجم الكبير المؤسس الأول لعيلة أبو نجم الشهيرة. 
      ما لحقش الزمان يروح ولا ييجي وف ظرف سنة كانت البت الفلاحة المفعوصة بقت الست أم علي عمدة نسوان شارع سيدي المعاليفي بشبرا البلد.. على سن ورمح.. واتحول كازانوفا الجبار اللي هو السيد الوالد إلى زوج مطيع جداً يفكرك بالخروف الصومالي المستورد.. عديم القرن واللية. 
      أولاً: بطّل السنكحة ع القهاوي لأنها اتعلمت له سراً كل ألعاب التسلية من كوتشينة بجميع أنواعها لضومنه عربي وأمريكاني لطاولة وفاجئته بمستوى محترفين وكانت بتقعد كل ليلة تغلبه على كل لون يا بطيسطا بعد ما يسرق ويحيص ويزوزغ واحنا بنتفرج على غلبه وحركاته ولعبه اللي مش نضيف ونضحك في سرنا. 
      ثانياً: بطّل الصرمحة وهجر مجالس الأنس وإخوان الحجر لأنها عملت له عدة بيتي وكانت بتجالسه وتجانسه ولأن – الكيف مناقلة – كانت بتشاركه صد رد لغاية ما توصله لمرحلة الانسجام التام وهذا هو المراد من رب العباد. 
      قُصر الكلام.. مسكت في رقبته زي الأوبة الإنجليزي وفضلت تحبل له وتولد له.. وتولد له وتحبل له.. لحد ما شنكلته بالعيال. 
      بس الأكادة حطت كتفها في كتفه وزاملته بشرف وجدعنة واتغربت معاه في كل بلد راحها ورا أكل عيشه.. من مصر لإسكندرية ومن إسكندرية لطنطا ومن طنطا للسويس بلد الغريب وم السويس لبنها العسل ومن بنها ينهي قطر الغربة رحلته بينا في محطة الوصول الأخيرة.. الزقازيق عاصمة الشرقية "بلدي".
      كان المرحوم أبويا سايب سلك البوليس – واتعيَّن في وزارة المالية ولما وصلنا الزقازيق – استلم عمله "رئيس خزينة المحكمة الكلية بالزقازيق". 
      بلدنا عزبة أبو نجم تبعد عن الزقازيق 24 كيلومتراً ويمكن ده هو اللي شجع أبويا يبني لنا بيت في العزبة ويمكن تكون كتافه تعبت م الشيلة فقال في عقل باله: 
      - ما تريح يا واد حبتين من همّ المرا والعيال ووجع القلب. 
      القصد قعدنا في بيت العزبة وقعد هو لوحده في بيت الزقازيق، وكان بيشرفنا بزياراته المفرحة كل يوم خميس بعد الضهر ويقضي معانا الجمعة ويصبح السبت يسافر على شغله. 
      أنا في الأيام دي كان عمري حوالي خمس سنوات.. يعني شفت أبويا كويس.. كان راجل جميل.. زي عود الزان.. وكان نضيف وشلبي حتى وهو لابس الجلابية السواكبيس البيضا.. كان بيبقى زى القمر.. وكان أب شديد الحنان وأحياناً شديد القسوة مرة كلني قلم على سهوة دوشني لأني كنت ماسك عصفورة من رقبتها ومعلقها! 
      كنا بنستنى زيارته زي العيد.. كان بييجى محمل بالهدايا الجميلة وكان يحطنا كلنا في حضنه ويدي كل واحد هديته والفرح والحنان بينطوا من عنيه. 
      وكان ليلة ما ييجي البيت يتملى ضيوف يتعشوا ويسهروا ع البراندة حوالين النار والدخان المغمس والحواديت والقفشات والضحك والانبساط.. وكنت أنا الوحيد بين إخواتي اللي مسموح لي أحضر القعدة وكان أبويا يسلطني على أي واحد من الضيوف أشتم وأشخط وأتف في خلقته وأبويا يضحك من قلبه وياخدني في حضنه "مش عارف ليه". 
*	*	*
      يعني.. رجعت هانم أم مرسي إلى قواعدها في عزبة أبو نجم.. البت المفعوصة اللي خرجت إمبارح من الحجلة على بيت العدل رجعت النهاردة حاجة تانية.. مابقاش اسمها هانم.. بقت الست أم عبد العزيز بعد ما ضاع منها علي البكري وأول الفرحة.. ضاع في السفر والغربة ما عرفتلوش طريق جرة.. لكن كان دايماً حاضر معانا في حواديتها عن جماله ونباهته وأحياناً في غناها الحزين اللي كان بيسحرني ويبكيني. 
      أنا شفتها في الفترة دى دارت واستدارت وخراط البنات خرطها على ذوقه.. الشعر الأصفر كاسي صدرها وضهرها زي الشال القطيفة ومبروز وشها اللي كان لونه بمبي من غير دهان والعيون الفروزي اللي تغرق فيها العين ما تجيبش قرارها والعود الفارع زي نأز الطرفه.. وفوق دا كله كانت زي أبويا نضيفة ومشلبنه – ما أعرفش أنا طالع نتن لمين؟ 
      والسؤال اللي لسة محيرني حتى وقتنا هذا: 
      - مين ابن الشيطان اللي كان شار عليها تركب سنانها فوق وتحت.. دهب؟ 
      أنا بطبيعتي ما باحبش الدهب.. ويبدو أنه هو كان بيبادلني الشعور.. لكن الدهب اللي كان في بق المرحومة لما باعته سنة سنة وضرس ضرس أنقذ بعضنا من المرض وأنا أولهم وأنقذنا جميعاً من عضة الجوع بعد موت أبويا المفاجئ يوم الجمعة 8 يوليو سنة 1935. 
      التاريخ ده أنا قريته على حيطة قاعة الفرن الجواني بخط عبد العزيز أخويا الجميل اللي كان مالي حيطان البيت في شكل حكم ومواعظ وأحياناً أشعار في الحب وشكوى الزمان.. مثلاً: 
      أفديه إن حفظ الهوى أو ضيَّعا..
      ملك الفؤاد فما عسى أن أصنعا.. 
      من لم يذق ظلم الحبيب.. كظنه.. 
      حُلواً فقد جهل المحبة وادعى.. 
      أو 
      إن قل مالي فلا خلُ يصاحبني 
      وإن زال مالي فكل الناس خلاني 
      فكم عدو لأجل المال صاحبني 
      وكم صديق بفقد المال عاداني 
      أو 
      لو كان الفقر رجلاً لقتلته 
      أو 
      القناعة كنز لا يفنى.. إلخ 
      الجمعة 8 يوليو 1935. 
      يومها كنا قاعدين على مصطبة خالي حسن أبو مهدي.. الرجالة لابسين الهدوم المزهرة والنسوان لسة شعورهم مبلولة من حمام الصبح. 
      كان موضوع الدردشة هو المقارنة والمفاضلة بين مهارة أبويا ومهارة السيد أبو دقاق شيخ الغفر في النيشان والرماية وأخيراً قال خالي حسن أبو مهدي حسماً للمناقشة: 
      - سيد أبو دقاق ابن ليل ما يركب شيخ غفر وشطارته إنه بيصيد في الضلمة، لكن عزت ابن عمي اتعلم النيشان في المدرسة وشطارته إنه بيصيد في النور وهو دا الفرق بين سلاح الحكومة وسلاح الحرامية والمنسر. 
      وفجأة سمعنا صوات جاي من ناحية دارنا وضحك خالي حسن وقال: 
      - دا علي أبو سماحة بيضرب بهية ماهو النهاردة الجمعة. 
      وقال أبو عبد الله ابن عمي "تاجر التموين":
      - برضه خروف يا علي يابو سماحة.. تضرب ما تضرب برضه خروف. لكن عبد اللطيف أبو مصطفى ما خلصوش كلام أبو عبد الله فسأله: 
      - طب إنت يابو عبد الله تقدر تعمل زيه وتضرب الست نفيسة؟ 
      قال له: 
      - يا حمار يابن الحمار ماهو لو نط الليلادي زيي ماكانش بقي فيه حيل للضرب. 
      وضحك خالي حسن وقال: 
      - العوض على الله في الرجالة يا ولاد.. يظهر أننا دخلنا عصر الرخا. 
      وفوجئنا بأمي زنوبة هاجمة علينابحلة مليانة وراحت دالقة نصها فوقي "نيلة زرقا" وهي بتولول وتقول: 
      - أبوك مات يا يتيم.. يا خراب بيتك يا هانم.. يا شماتة العدويين فيكي ياختي. 
      جرينا كلنا على بيتنا.. فتشت بعيني على أبويا لقيته نايم ومتمدد على السرير النحاس وعينه مفتحة مطغية وشفت أمي مرمية ع الأرض مغمي عليها وأمي زنوبة مغرقاها نيلة زرقا.. يا سنة سودا يا ولاد.. أبويا مات. 
مات محمد أفندي عزت الحليوة المعجباني البرمجي اللي كان مقطع السمكة وديلها وملهلب قلوب النسوان ومسهر العذارى في المضاجع.. مات في عز الشباب يا ولداه.. مات وهو متوضي لصلاة الجمعة ودا معناه في رأي زنوبة إنه ع الجنة حدف لكن أمي هانم كان لها رأي تاني.. إنه مات ومفيش في جيبه غير تلاتة جنيه كانوا هما كل التركة اللي فاتها رئيس خزينة محكمة الزقازيق الكلية لولاده الخمسة القصر وأرملته الشابة الجميلة الست أم عبد العزيز
*	*	*




الفاجومي (2)

أنا أحمــــــق
من الحماقـــة
      

      
      من بين المواهب العديدة اللي حباني بيها سبحانه وتعالى مشكوراً موهبة الحماقة ولا فخر.. ويمكن المرحومة أمي ساهمت في تطوير وتنمية الموهبة دي عندي من باب الإعجاب.
      مثلاً!
      أنا فاكر واحنا عيال لما كان عيل من إخواتي تصدر منه هفوة.. كان يتحاسب حساب الملكين.. والإش بقى لو فاته فرض ربنا.. يا داهية دقي. 
- قوم يا كافر يا بن الكافر يا تارك الصلاة يا قليل الدين ما تاكلش معانا. 
      وتحط ياكل لوحده زي الكلب.. والكل يبقى شمتان فيه.. وأولهم أنا طبعاً. 
      وأنا يا مبارك لا صلا ولا صوم ولا حيا.. وداير زي العقربة ألوش في خلق الله شمال ويمين.. وأشخط وأسب الدين.. وهي في الطناش المسوجر.. وأحياناً ما تقدرش تداري إعجابها فتضحك بفخر! ولو عيل من إخواتي سأل.. حتى من باب العلم بالشيء: 
      - إشمعني ده؟ 
      تقول له: 
      - دا عيان ومجنون وعنده داء الدفعة. 
      ودا صحيح مع الأسف. 
      أنا ركَّك بس الهوا يصفر في وداني.. آخد في وشي زى الجمل لا طرش.. ومطرح ما ترسي أدق لها.. عمري ما شلت في قلبى لحد. 
      - تكفي العايب عيبته. 
      هي اللي كانت تقول لي كده.. وكانت تقول لي: الراجل ما يبلعش لسانه.. واللي إيدك مش في مقطفه عفريت يلهفه.. واللي إيدك مش في قفصه ضربة تقطع نفسه.. واللي عينه مش مكسورة يقدر يقول عينك حمرا يا غولة.. إلى آخر تراث الحمقى اللي أعتقد أن السيد المسيح عليه السلام سماهم ملح الأرض.. عمري ما حسبت حساب بكرة.. الله جاب الله خد الله عليه العوض.. الله يرحمك يا حاج عبده يا دمرداش. 
      شيبتني يا زمن 
      وأنا ما أستحق الشيب
      وخدت مني الحبايب 
      ولا اختشيت العيب 
      حوشوا الغنم
      عن عليق الجمل 
      أحسن دا يبقى عيب 
      لو كان جمل في جمل 
      ما كانش بقى عيب 
      واجود ما في الفتى 
      جيبه 
      وإن لطش الزهر 
      الفقر ماهوش عيب 
      والحاج عبده ده كان فنان شعبي مالوش حل.. كان جاهل بالقراية والكتابة زي المرحومة أمي.. لكن مواويله اللي كان بيرتلها أو بيألفها على مهله أو حتى اللي كان بيختارها ويغنيها تشهد له بأصالة الموهبة وسلامة الذوق.. مثلاً: 
      يا جنة الملتقى مين فات سأل عنَّا 
      ومين عطف بعدنا 
      ع الورد يا جنة
      داللى نساكي اتنسى
      واللي جنى اتهني
      وأنا اللي طبعي الوفا 
      ما أقدرش أنساكي 
      يا ريت تعود الليالي 
      وننسى ما جرى منَّا
      كان قهوجي كل علاقته بالمزيكة إنه سمع شاعر الربابة وبعدين مكنة الغنا وبعدين الراديو، ومع ذلك كانوا الملحنين الأفذاذ على زمانه أمثال الشيخ درويش الحريري والشيخ زكريا أحمد والشيخ إسماعيل سكر والصييتة العظام أمثال الشيخ علي محمود والشيخ محمد رفعت والست فتحية أحمد والشيخ أحمد ندا وغيرهم وغيرهم دول كانوا زباين قهوته ليلاتي، ولما كان يبقى سهران في فرح يروحوا له بربطة المعلم ويسهروا صباحي مع الهنك والرنك والعُرب والعفقات الحرافة وكل فنون الطرب والأداء المعجز الساحر من فنان أصيل متمكن ما جاتش سيرته "لحسن الحظ" على سن قلم هلفوت من هلافيت الصحافة والأدب والإذاعة والتليفزيون.. الشيخ إمام مرة قال لى عنه: 
      - الحاج عبده ده يابو النجوم مشكل. 
      فقلت له: 
      - ليه يا إمام؟ 
      قال لي: 
      - فطاحل شعراء البلد بيعدوه واحد منهم وعتاولة الطرب والمزيكة في البلد بيعدوه واحد منهم وهو سبحان الله ماكانش عارف قيمة نفسه. 
      قلت له: 
      - وأنت إيه رأيك فيه؟ 
      قال لي: 
      - ما أنا باقول لك أهه.. هو أنا باتكلم رومي؟!
      ونوادر الحاج عبده الدمرداش ماتقلش حلاوة عن فنه.. مثلاً.. 
      هو كان زي حالاتي ضعيف جداً أمام سحر بنات أمنا حوا رضي الله عنها وأرضاها ويبدو أنه كان متقلب المزاج يعني متعدد العلاقات.. برضه زي حالاتي.. وفي ليلة من ذات الليالي كان سهران في فرح.. وكان الشادر اللي حيغني فيه منصوب تحت شباك الدنيارة اللي كان هو لسة دالقها من أسبوعين.. صاحبتنا خدت خبر اتحففت واتزوقت على سنجة عشرة ولبست قميص مقور ماركة "عش النمل" اللي هو عدم المؤاخذة لا يبيِّن ولا يخبي وقعدت ع الشباك ونزَّلت ابنها الصغير يلعب قدام الشادر عشان تشغله سلك تليفون توصل من خلاله الرسالة للحاج عبده.. وهو دا بقى فن التلقيح اللي أبدعته وأبدعت فيه بنت البلد المصرية اللي حيرت عمنا بيرم العظيم ونزلته من بروج الأدب وفرجت عليه اللي يسوى واللي ما يسواش.
      لسة الحاج عبده حيقول يا هادي.. زعقت صاحبتنا على ابنها والكلام ليكي يا جارة: 
      - ما تطلع بقى يا واد وكفاية سنكحة.. هو أنت لسة فيك نفس يا مدهول؟.. اطلع دا أنت سلمت النمر.. وانهد حيلك.. ونفسك انقطع خلاص. 
      الحاج عبده طنش واستمر في المغنى والسميعة تقول آه.. إن صاحبتنا تسكت؟ أبداً.. وفوجئ الناس بالحاج عبده بيبص ع الشباك ويرتجل الموال التالي: 
      يا نمل نام لي
      وسلم لي على نملي
      واكتر سلامي 
      ع اللى لابس 
      قميص حرير نملي
      طلبت منه الوصال 
      قام بالعجل 
      نام لي 
      يا قلبى فُضَّك 
      من اللي بالعجل بينام 
      هلبت مانام لغيري
      قبل مانام لي 
      ويقال والله أعلم إن المرا خشت والشباك اتقفل إلى يومنا هذا. 
*	*	*
      يرجع مرجوعنا وموضوعنا للحماقة اللي ملازماني ومسببة لي المشاكل ووجع، القلب أنا كنت في حدود أربعتاشر سنة يعني زي ما بيقولوا الشعرا – في مطلع الصبا – وفجأة وقعت قتيل المحبة متيم في هوى السنيورة المدهشة إكرام بنت عمي سليم شيخ البلد وابن عم أبويا.. وربنا يجازي اللي كانوا السبب. ولاد الكلب استلموني ونزلوا زن على وداني.. وِد وِد وِد وِد وِد وِد.. أمها تقول وأمي ترد عليها: 
      - إكرام وفؤاد موهوبين لبعض. 
      - يا مرحبا ياختي هي حتلاقي عريس أحسن منه؟ 
      - ولا إحنا ياختي هي حنلاقي عروسة أحسن منها.. ربنا ياختي يكملها بعقلها. 
      - وشوفي تصاريف ربنا.. لتنين يتولدوا سوا في يوم واحد. 
      - النصيب غلاب ياختي.. النصيب. 
      إديني عقلك بقى.. قالوا يا جحا حتعيا بالسخونة.. قال لهم: فاضي ورايق لها.. وكان بينافسني في هوى إكرام سعيد ابن عمي عثمان.. اللي هو برضه شيخ بلد وابن عم أبويا يعني كلنا على بعض كده كان زيتنا في دقيقنا. 
      وطبعاً كان كل واحد فينا عنده أسبابه في هوى المحبوبة وله أسلحته في المنافسة.. أسبابي أنا كانت كثيرة من أهمها مثلاً الجلاليب اللي كانت بتلبسها مش السواد الأصلي الجربان اللي لابساه بقية بنات العزبة.. وكان شعرها سايح وأسود ومغطي نصها الفوقاني وأكيد كان خالي الحشرات المستوطنة بكثافة في شعور بنات الفلاحين.. وكانت تلميذة في مدرسة أبو حماد الابتدائية وكانت بترطن بالإنجليزي.. وبتلعب طاولة وبتغلب أجعصها راجل.. وكانت بتتكلم وتضحك بصوت غناج.. حاجة كده زي المنجاية اللي من غير بذر يعني بالصلا ع النبي كده كانت نتاية تهيج الحجر.. وأنا مش حجر.. دي بعض الأسباب.. أما أسباب أخونا سعيد فمكانش يعلمها غير اتنين.. هو وعلام الغيوب.. نيجي بقى لأسلحته نلاقيها كتير.. أبوه عايش وشيخ بلد وعليه طين.. كانت أملاك أبوه تتعب فيها العين ما تجيبش آخرها.. علاوة على كده كان تلميذ في أبو حماد الابتدائية ومستقبله مضمون زي الجنيه الدهب، أما العبد الفقير فكان سلاحي الوحيد إن إكرام بتحبني.. كانت دايماً تقول لي: 
      - إنت عفريت.. وأنا باحب العفاريت. 
      غير كده.. الفاتحة للنبي أنا كان باطي والنجم لا أب ولا طين ولا مدرسة ولا مستقبل ولا يحزنون.. مع إننا ولاد عم.. ما تعرفش قسموها إزاى.. ومين اللى قسمها كده؟ ولما رحت أسأل الشيخ أبو عطية باعتباره إمام المسجد وشيخ الكُتَّاب ومندوب ربنا في أرضه قعد يبص لي بدهشة من فوق لتحت ومن تحت لفوق والآخر تف ع الأرض في اتجاهي وقال لي: 
      - إنت فيك بذرة شيطانية والعياذ بالله. 
      وزي عوايده حب يدعم فتواه بالشعر فراح واخد وضع الاستعداد وتف ونخم واتنحنح ثم أنشد يقول – صلوا على طه الرسول: 
      ملك الملوك إذا وهب 
      لا تسألنّ عن السبب 
      الله يعطي من يشا 
      فقف على حد الأدب 
      يا كافر يابن الكافر 
      قلت له بمنتهى البراءة: 
      - استغفر الله العظيم يا سيدنا أنا مسلم وموحد بالله.. إنت بس اللي مش واخد بالك أمي بتقول إن عمامي ولاد الكلب أكالين السحت هما اللي كلونا ونهبونا على حياة عين أبويا وبعد أبويا ما مات طالعين على أمي زي الديابة عايزين ياكلوا لحمها حي.
      قال لي: 
      - أمك دى مرة مهروشة والحشيش لحس مخها. 
      قلت له برضه بمنتهى البراءة: 
      - يظهر إن كلامك صحيح يا سيدنا. 
      ابتسم لأول مرة وقال لي: 
      - ليه يا وله؟ 
      قلت له: 
      - دنا باقول لها ماتزعليش يامه وأنا ح أخلَّي سيدنا يفضحهم ع المنبر في صلاة الجمعة قعدت الأول تضحك وبعدين فقعت بالصوت في وشي وقالت لي: 
      - جاك شهر حزن وشهرين نيلة عليك وعلى سيدنا بتاعك وقالت عليك يا سيدنا إنك راجل بكرش وبتاكل على كل طبلية وإنك بتفتي ع النملة وتبلع الجمل.. وإنك مش حتعرض على جنة ولا حتندفن في طرب مسلمين لأنك راجل ابن كلب ضلالي وشيبة عرعر وذمتك يرمح فيها الخيال. 
      ولسه ح أكمل راح صارخ في وشي: 
      - بس كفاية يابن الزواني.. إنت مين مسلطك علىَّ النهاردة؟ 
      ودخل الميضة جاب شومة وفضل يجري ورايا في الغيطان لما انقطع نفسه ولما يأس من إنه يلحقني قعد على قرافيصه في حوض البامية وقال وهو بينهج: 
      - حسبي الله ونعم الوكيل فيكو يا عيلة نجم م الباب للمحراب.. اسفخص عليكو عيلة نجسة. 
*	*	*
      نرجع للحب الأول وحماقاته. 
      كانت عصرية جميلة من عصاري الربيع اللي كان بيلبس أحلى وأغلى الملابس لما ينزل كل سنة في ميعاده على عزبة أبو نجم الغرقانة في الخضرة والمية طول السنة.. كنا قاعدين في ملقف نسيم العصاري على كوبرى ترعة الملاك تلاتة وربنا رابعنا حبيبة القلب إكرام والعذول سعيد ابن عمي وأعوذ بالله من قوله أنا.. مش فاكر كنا بنتكلم ولا ساكتين.. 
      وفجأة قالت المحبوبة بمنتهى الدلال: 
      - غني يا فؤاد.. أنا باحب صوتك. 
      يا نهار زي بعضه.. طب حط نفسك مطرحي.. تعمل إيه؟ 
      أنا في هذه الأثناء كنت يومياً اسمع أغاني فيلم يحيا الحب من راديو عمي سليم أبو بطارية سايلة.. كان فيه تلاتة في البلد.. واحد في سراية العمدة وواحد في دكان أبو عبد الله بقال التموين.. والتالت اللي هو في دار أبويا سليم.. الراديو ده كان فيه شبه كبير من دولاب الشعرية اللي بينزل البلد كل رمضان.. وكانت البطارية بتاعته أكبر من بطارية العربية ومليانة مية نار وكانت لما بتفضى نروح نملاها من مكنة الطحين اللي في العباسية ويعلم الله إني لغاية وقتنا هذا مش قادر أفهم إيه علاقة مكنة الطحين ببطارية الراديو ومية النار؟ 
      وكان فيلم يحيا الحب بطولة مطرب الملوك والأمراء الأستاذ محمد عبد الوهاب اللي كانت الجماهير بترشحه لرتبة البكوية أسوة بجورج بك أبيض وسليمان بك نجيب.. لكن الملك ماكانش راضي ينعم عليه بالرتبة.. لأنه "حسب كلام عبد العزيز أخويا" كان بينافسه في النسوان. 
      وكانت البطولة للآنسة ليل مراد اللي اعتبرها عبد العزيز أخويا أكبر اكتشاف فني وأجمل صوت نسائي بعد الآنسة أم كلثوم واللي بعد كده قدرت تدخل للقلوب بصوتها الدافي الساحر واغانيها اللي أصبحت لسان حال العشاق من الجنسين حتى في العزب والنجوع لأني بعد كده كنت باسمع أغانيها بصوت أمي الجميل! 
      ولما كان عبد العزيز أخويا بيبعتني بجوابات الغرام لفوزية بنت عمي كنت بافتحها في السكة واقراها.. فكنت دايماً ألاقي كلام من أغاني الآنسة ليل مراد بين السطور. 
      القصد.. نرجع لكوبري الملاك. 
      هي قالت لي: 
      - غني يا فؤاد أنا باحب صوتك.. 
      وأنا طلعت زي البندقية الخرطوش: 
      يادي النعيم اللي أنت فيه يا قلبي
      من بعد العذاب 
      كان لك حبيب تشتاق إليه 
      وارتد لك بعد الغياب 
      أنا أغني وهي تقول: 
      - الله.. تاني والنبي يا حمادة عشان خاطري. 
      أعيد تاني.. لحد ما وصلنا للجو راق وارتاح البال.. العزول ماطاقش روحه.. راح قايم رامي نفسه في الترعة بهدومه.. وبدأ يغطس ويقب ويبقلل.. وأنا فرحان وحاسس بالزهو.. وفوجئت بإكرام بتصرخ: 
      - الحق يا فؤاد.. سعيد بيغرق. 
      أنا بقى يا سيدي اللي ما أنت في هذه الفترة كان حصل لي شرف دخول سيما أبولون في الزقازيق حوالي سبع تمن مرات.. ويشاء السميع العليم إني كل ما أدخل السيما ألاقي طرزان.. كان جدع طول بعرض ولابس مايوه جلد نمر وساحب وراه قرد اسمه شيتا وطايح في الغابة.. يزعق الزعقة "عاعاعا" يزلزل حيطان السيما ويسيب مفاصل الجمهور. 
      وأجدع حاجة كانت بتعجبني في عمنا طرزان.. كان يقف ع الشجرة ويزعق "عاعاعا" ويروح ناطط.. سمكة.. في المية ويغيب تحت المية وبعدين يقب تمساح ويفضل يعود والقرد وراه.. والتماسيح تشوفه تخلع.. وكل تمساح يستخبى في زؤر والعيال تسقف وتصفر في الترسو تضامناً مع التشجيع ضد التماسيح. 
      بس يا سيد.. هي قالت لي 
      - الحق يا فؤاد.. سعيد بيغرق. 
      وأنا في لمح البصر كنت مالخ الجلابية السحو وعامل إديا على بقي قرطاس وعاعاعا ورحت قازح من فوق درابزين الكوبري.. أولاً آخد بنط على غريمي أمام المحبوبة.. وثانياً أنقذ غريمي من الغرق في مبادرة رومانسية تسجل اسمي بحروف من النور في كتاب العشاق الفرسان. 
      وإذ بي يا مبارك وأنا بين درابزين الكوبري وصفحة النهر أتذكر إني ماباعرفش أعوم.. وصرخت من معاميعي: 
      - آ.. يالهوي يامه.
      وانقطعت أخباري تحت الماء على رأي عبد الحليم.. لحد ما فقت على المنقذ الشهم اللي هو الغفير النظامي إبراهيم الطيب معلقني من رجليا زي الدبيحة وبينطقني بغباوة.. الاسم بيصفيني م المياه.. لكن الحقيقة هو كان بيصفي حسابه معايا لأني من يومين بس.. كنت ماسك محمد ابنه ومطفحه الدم واحنا بنلعب الحكشة، والدليل على سوء نية المنقذ إنه طلع سعيد ابن عمي الأول وصفاه بحنية واندار علىَّ علقني وهاتك يا تنطيق وكل تنطيقة بخرزانة على ضهري.. وابن الحرام لما حس إن أمي جاية من بعيد تصوت وتولول زاد في الضرب وهو بيقول: 
      - هيه أمك الغلبانة ناقصة حزن – طاخ – تحرم ياد تنزل المية – طيخ – أشوفك في الترعة تاني ح اهرى بدنك – طوخ. 
      وبنت الكلب حبيبة القلب ميتة من الضحك.. وهو دا الله وجعني أشد من لسع الخرزان على رأي عنتر بن شداد رحمة الله عليه. 
      حماقة تانية كان ممكن بسببها أروح في الكازوزة وابقى مفيش.. لكن بقى على رأي أمي.. عمر الشقي بقى.. ولا يقعد ع المداود إلا شر البقر.. تقصدني طبعاً. 
      الشيخ أبو عيطة شيخ الكتاب الآنف ذكره.. كان راجل جهول وغليظ وربنا ما حطش في قلبه أى نوع من أنواع الرحمة.. طول ما احنا قاعدين في الكتاب نازل فينا ضرب عمال على بطال وكأننا قتلنا لأمه قتيل.. وولاد الكلب أهالينا هما اللي شجعوه ع الخصلة السودا دي.. يعني مثلا تلاقي راجل قد الفلق جاي وساحب عيل عنيه معمصين وبربوره مدلدل ووشه أصفر ومكرَّش م البلهارسيا وضلوعه تنفد من تحت الجلابية الوسخة اللي لابسها وحافي وحالق إنجليزي ويقول له الواد ابني أهه يا سيدنا عايز يختم المصحف في سنتين.. وعني أنا أبوه باقول لك.. إكسر وأنا أداوي "شوف الخيابة". 
      ولو عيل مننا استجرا واشتكى لأهله يقولوا له: 
      - يا بختك يا هناك.. دي عصاية الفقي من الجنة.
      ومن علمنى حرفاً صرت له عبداً وإلى آخر الكلام اللي مش جايب همه ده. 
      وكانت أجرة سيدنا بتندفع له ع المحصول.. الغني يديله ع الراس كيلة قمح والمستور كيلة دره والفقير الكحيتى كيلة شعير. 
      وكان ابن الزنا مقسم قعدتنا في الكتاب.. تقسيم فئوي.. بتوع القمح دول أهل اليمين يقعدوا ع اليمين وبتوع الدرة دول بتوع وجعلناكم أمَّة وسطا.. دول يقعدوا في النص وبتوع الشعير دول أهل الشمال والعياذ بالله يقعدوا ع الشمال وكانت فرقة القمح هي – جلاب الطيب – بالنسبة لسيدنا.. كل يوم الصبح يجيبوا له ما لذ وطاب من البيض والزبدة والجبنة والفطير المشلتت والقشطة وعسل النحل.. وخلافه.. هو كمان كان عامل بالمثل الساير.. إطعم الفُم تستحي العين.. كان بيحترمهم بشكل دنيء.. كان يقول للعيل فيهم واحنا مروحين: 
      - مع ألف سلامة ياسي فلان.. بلغ احترامي للسيد الوالد والست الوالدة.. وما تنساش تقول للحاجة.. تحضر لنا فضلة خيرها بكرة.. أنا جاي اقرا الراتب إن شاء تعالى.. مع ألف مليون سلامة. 
      وفرقة الدرة كانوا ينضربوا أحياناً بس إيه؟.. ضرب الغزية في حمارها.. ودا كان بيحصل في حالة الغلط الشديد أو الإصرار على عدم الحفظ. 
      أما فرقة الشعير اللي كنت باتشرف بحمل لوائها الخفاق فدي كانت الهدف الدائم والسهل والمباشر لشومة سيدنا ولسانه اللي زى المبرد. 
      كان عنده كنز لا يفنى من أسماء التدليل اللي كان بيخصنا بيها: 
      - يا ولاد الكلب يا جاموس أبيض.. يا بقر يا ولاد البقر.. يا خنازير يا ولاد الخنازير.. يا بهايم ربنا يا ولاد البهايم.. يا حثالة يا رمم.. يا زواني يا ولاد الزواني.. وكان دا كله يهون جنب شطحات الجنون اللي كانت بتلبس جتته فجأة فيقلب لنا الكتاب دندرة وسبحان المنجي. 
      يعني مثلاً كنا نبقى قاعدين في أمان الله وبنحفظ في كلام ربنا العزيز ونفاجأ بالشومة نازلة على دماغ أو وش أو دراع أقرب عيل من فرقة الشعير مكوماه مطرحه!
      وبعدين نكتشف إن ده مجرد هزار وسيدنا بيضحك ويقول للضحية: 
      - أمك قالت لأبوك إيه ليلة الجمعة يا ولاد.. آه يا بن المرا اللى ما بتقولش لأ.
      ويروح راقعه شومة تانية وهو متكوم – على سبيل المداعبة – ويروح ضاحك وباصص لنا – وتضحك فرقة القمح وفرقة الدرة وبعض فرقة الشعير فينشكح سيدنا ويتهيأله إنه كده يبقى دم أمه خفيف!
      ويا ويل العيل اللي يظبطه سيدنا متلبس بعدم الضحك.
      وكان معانا في الشعير عيل اسمه محمود عرفه.. الواد كان ماسكه مرض أبو النوم.. كان بينام وهو قاعد وينام وهو واقف وينام وهو ماشي.. ودا كان بيشيل تلتين هزار سيدنا لوحده.. وبرضه يرجع ينام.. وفي ذات مرة جت لسيدنا الطوفة أثناء ما عرفه كان نايم.. فوجئنا بسيدنا فازز منتور على حيله وقال بدون مناسبة وبصوت منغم: 
كلا الأخوين مظراط ولكن شهاب الدين أظرط من أخيه
      وأثناء ما كان سيدنا بيتمايل وهو بينشد لمح عرفه نايم فاتجه ناحيته وزغده بالشومة في رأس قلبه: 
      - فاهم يا عرفه؟ 
      وقام عرفة مفزوع وقال له: 
      - نعم يا سيدنا؟ 
      قال له: 
      - شهاب الدين؟ 
      قال له: 
      - ماله يا سيدنا؟ 
      وكز سيدنا على أسنانه وقال لفه: 
      - أظرط من مين يا عرفه؟ 
      قال له: 
      - مش واخد بالي يا سيدنا. 
      ونزلت الشومة على ضهر المسكين زي المرزبة وسيدنا بيقول له: 
      - من أخيه يابن الكلب يا بقرة. 
      وقفز عرفه في الهوا من ألم الضربة وهو بيصرخ: 
      - من أخيه يابن الكلب يا بقرة. 
      وضج الكتاب بالضحك القمح والدرة والشعير ماعدا سيدنا اللي اعتبر إن عرفة بيقصده بجملة يابن الكلب يا بقرة وفضل يضرب فيه لحد ما نام. 
      شوفوا خفة الظل! 
      نيجي بقى لموضوعي. 
      كان يوم ما يتنسيش.. يوم أغبر ما طلعتلوش شمس. 
      قاعدين في الكتاب منهمكين في الحفظ وإذ بالطوفة تيجي لسيدنا فيروح منتور على قزحه ويسألنا بدون أي مناسبة: 
      - فيه خمس أشياء حيخشوا الجنة عارفينهم يا ولاد الكلب يا بقر؟ 
      - لا يا سيدنا. 
      فابتسم ابتسامة النصر.. وبدأ يتكلم بلهجة العالمين ببواطن الأمور.. وقال: 
      - غراب سيدنا قابيل.. وناقة سيدنا صالح.. وحوت سيدنا يونس.. وعصاية سيدنا موسى.. وكلب أهل الكهف. 
      أنا اللي علق في دماغي كلب أهل الكهف من وسط الهلمة دي.. ليه بقى؟ 
      أنا في هذه الأثناء كان بيني وبين كلاب البلد حرب ضروس ومشاكل مالهاش أي حل.. حرب أنا مابدأتهاش.. ويعلم الله أني كنت متلهف على وضع حد ونهاية لها.. لكن الأمور كانت كل يوم تسير من سيئ إلى أسوأ بحيث انضربت كل فرص السلام بيني وبين كلاب البلد. 
يعني مثلاً لو سيادتك ماشي في أى وقت من أوقات الليل والنهار في عزبة أبو نجم وسمعت كلب بيعوي أو بيصرخ مستجير.. حتلاقيني هناك.. غفل له شوية أو سهي عليه وهو ماشي أو ركن جنب حيطة وحط دماغه بين رجليه وخدله تعسيلة أروح منقض عليه أسرع من لمح البصر لا يشه حجر أو عصاية أو شلوت يصرخ ويحط ديله بين وراكه ورجيله ما تعلمش ع الأرض – بس وهو بيجري يتلفت يلمحني – وكرد فعل طبيعي وعادل كنت دايماً وأنا ماشي بالليل في الضلمة أفاجأ بجسم غريب بينط في كرشي ع الساكت يبعترني طبعاً.. وقبل ما ألم نفسي يكون اختفى من غير ما اتأكد من شخصيته. 
      ولو سعادتك مثلاً في الليالي اللي مافيهاش قمر سمعت مجموعة كلاب بتنبح بضراوة وبلهجة انتقام يبقى دا معناه إن أخوك محاصر في حتة مافيهاش طوب وموقفه حساس.. إلى أن يأتي الله بالفرج في هيئة شخص معاه عصاية يهشهم عني بس بعد ما تكون صواميل ركبي سابت من بعضها ومنظري بقى لا يسر عدو ولا حبيب وعشان كده كنت بالنهار باخد العاطل بالباطل.. وبكده قدرت أفرض احترامي على كلاب العزبة كلب كلب اللهم إلا كلب واحد.. اسمه كلب كارنو. 
      وكارنو دا كان واحد من مئات الأوربيين اللي كانوا مستوطنين الريف المصري قبل وأثناء وبعد الحرب العالمية الثانية بعضهم كان فاتح خمارات وبعضهم كان فاتح محلات بقالة وبعضهم كان عامل مكن طحين أو مكن ري وكان أقربهم لقلوب الفلاحين المصريين اليونانيين بالذات.. وكان كل الخواجات دول ساكنين في سرايات على النظام الأوروبي.. صحيح مبنية بإدين الفلاحين المصريين.. لكن الهندسة كانت أوروبية.
      كانت كل السرايات نظام واحد.. اللون الأبيض.. والجنينة اللي محاوطة السراية وفيها من خيرات الله ما لذ وطاب. 
      أنا شفت سراية الخواجة كارنو صاحب الكلب المذكور وشفت سراية الخواجة مرشاق اليهودي الشامي اللي كان ابنه فريد بيه صديق شخصي للملك فاروق وكان بيلعب معاه قمار ونسوان وخلافه. 
      وسراية الخواجة باسطوليا اليهودي الفايظجي اللي سلف أبويا إبراهيم "عمي شقيقي" تمنتاشر جنيه بالفايظ وفضل المسكين يسدد فيهم تسع سنين ومات ولسة عليه من أصل المبلغ اتنين وتلاتين جنيه! 
      وشفت سراية الخواجة أنطون أو ألطون زي ماكنا بننطقها. 
      الخواجة مرشاق كان عامل جنينة حيوانات صغيرة خارج جنينة السراية.. وكانوا أهالينا كل شم نسيم يلبسونا هدوم العيد اللي فات ويبعتونا نعيد ع الخواجة والمدامة بتاعته. 
      كنا نقوم الصبح بدري نلاقي البصل الأخضر تحت روسنا نشمه الصبح ونلبس ونتجمع قدام سراية العمدة ونتكل على الله على عزبة مرشاق على بعد حوالي أربعة كيلو.. نخبط على باب الجنينة الخشبي يطلع لنا الخدام سيد أبو معيز يفضل يشخط فينا شوية بحجة إنه بينظمنا وبعدين يقول: 
      - انتوا جايين بدري كده ليه؟.. الخواجة لسة نايم.. ومش عايز أسمع صوت.. وبعد ما نسكت قيمة ربع ساعة يفتح لنا باب الجنينة ويقول: 
      - ماحدش يتحرك من مطرحه. 
      ويدخل يغيب شوية وبعدين تطلع الخواجاية وهو وراها فتقول لنا: 
      - كل سنة وأنتو طيبين يا بنات.. كل سنة وأنتو طيبين يا ولاد. 
      ونرد في نفس واحد: 
- وانتي بالصحة والسلامة يا ستي الحاجة. 
ويبدأ سيد أبو معيز يوزع علينا الخس والملانة والبيض الملون بعد ما يكون نشف ريقنا وسم بدننا وبعدين يطلع الخواجة مرشاق في البراندة نروح مسقفين وقايلين: 
      - هييه.. فلتعيش الخواجة. 
      يرجع سيد أبو معيز تاني يوقفنا طابور عشان الخواجة يسبقنا واحنا نمشي وراه على جنينة الحيوانات نتفرج ع التعالب والقرود والنسانيس والحمار أبو فانلة مخططة كل دا والخواجة بيشرح لنا بكلام ماحناش فاهمين منه حاجة واحنا نسقف وسيد أبو معيز يشتمنا والآخر نروح على بيت الغزلان.. وكان التيس بتاعهم قرونه زي الشجرة وكان الخواجة مرشاق مسمية شيخ العرب.. يروح الخواجة ماسكه من قرونه ويسحبه منها لغاية ما يجيبه قدامنا ويقول لنا: 
      - هو دا شيخ العرب يا ولاد.. لازم ينسحب من قرونه.. لأنه تمبل.. ياكل ويشرب وينط ويزبل وينام.. ما بيعملش حاجة غير كده في الحياة.. هو دا شيخ العرب يا ولاد.. نروح مسقفين وقايلين.. هييه.
      وبعد الجولة يسألنا الخواجة: 
      - مبسوطين يا بنات؟.. مبسوطين يا ولاد؟
      ونردد كلنا ورا سيد أبو معيز: 
      - مبسوطين يا خواجة:: كل عام وأنت طيب والمدامة طيبة وفريد بيه طيب. 
      فيضحك الخواجة ويقول: 
      - وشيخ العرب قرونه أطول. 
      نروح مسقفين يروح سيد أبو معيز كانسنا وهو بيقول: 
      - ياللا على أمك أنت وهو.. والوداع لمن عاش. 
      ونرجع زي مارحنا زي ما جينا.. وكل سنة والخواجة طيب. 
      نرجع بقى للخواجة كارنو صاحب الكلب الآنف ذكره. 
      هو كان عنده مكنة طحين ومكنة مية وقطعة أرض زراعية.. وبصراحة كانت جنينة السراية بتاعته.. هي البريمو على جناين الخواجات.. من المأكولات خد عندك.. برتقان ويوسفندي ولارنج ولمون بنزهير وقشطة خضرا وعنب وخوخ وتين وكمثرى ومشمش ومانجة وجوافة وبلح عامري ومن المشمومات تمر حنة على قرنفل على ياسمين على دقن الباشا على ورد بلدي حاجة يعني سبحان العاطي من غير مناسبة. 
      وفي يوم من ذات الأيام اكتشف الخواجة إن الجنينة بطلت تطرح.. أو زي ما تقول.. هو اتهيأله كده.. لكن والله الوكيل احنا اللي كنا بناكلها نيَّة. 
      عملنا في سور الجنينة منط سري على شجرة المشمش الكبير "خد الجميل".
      أنا فاكر إننا خدنا القرار ده بعد مناقشات طويلة حول حرمانية ودناءة العمل اللي حنرتكبه.. ناس قالوا دا خواجة والسرقة فيه حلال استناداً على دعاء خطبة الجمعة اللي الشيخ أبو عيطة بيقوله ع المنبر وبالتحديد الفقرة الخاصة بالكفار اللى بتقول: 
      - اللهم اجعلهم وأموالهم وأولادهم ونساءهم غنيمة للمسلمين. 
      وناس قالوا السرقة في حد ذاتها حرام سواء من مسلم أو كافر.. لكن الواد غريب ابن أم تهامي حسم المناقشة بجملة زعم أنها حديث نبوي بتقول: 
      - ربنا ما يفرح حد واحنا حزانى. 
      وف ليل سوداء ماطلعلهاش قمر وكان أوان المشمش.. نزلنا تلات عيال من المنط.. واستنينا احنا فوق.. نراقب لهم الطريق ونشقط منهم.. هما يا دوب رجليهم لمست أرض الجنينة وسمعنا صريخهم وفي لمح البصر بقوا فوق تاني وأول رجليهم ما طالت الأرض ما وقفوش.. واحنا واقفين مذهولين. 
      الواد الأخراني من الرعب عمل التقيلة على روحه وبقى عمال يشر وهو بيجري ومن باب شر البلية.. ضحكنا كلنا عليه خصوصاً بعد ما غريب قال: 
      - الواد سيد ابن أمك سعادة مطعون سيخ في مفساه. 
      المهم لحقناهم نستفهم منهم.. إيه بقى الحكاية.. أتاري الخواجة ابن الحرام جاب كلب متوحش في الكتم وربطه في شجرة المشمش خد الجميل تحت المنط وكلفه بحسن استقبال الضيوف. 
      بس يا سيدي.. رجالتنا نزلوا وجرى اللي جرى.. الواد أبو هنداوي أقسم بأغلظ الإيمان إن اللي مربوط في شجرة المشمش ده مش كلب.. ده بسم الله الرحمن الرحيم وبيني وبينك الواد معاه حق.. فيه كلب قد الكنبة؟ فيه كلب عنيه بتطلع شرار؟ وبعدين دا ما كانش بيهوهو زي بقية خلق الله.. دا كان بيور.. أي والله كان بيور.. كان بيور الورة والجعيص فينا هو اللي يسبق في الهرب مع إننا كنا بنبقى متأكدين إنه مربوط.. ولما كانوا بيطلقوه بالليل كان بيقطع السكة حتى ع الدورية.. خلاصة الكلام.. الكلب دا كان عامل لي قلق من نوع غريب. 
      أنا بعون الله ما كانش فيه كلب في البلد يستجري يقف في سكتي.. كلب خالي الشوادفي الرهيب أنا جعلت منه عبرة في البلد وفرجت عليه أمة لا إله إلا الله.. الأول ماكانش بيني وبينه إلا كل خير.. لأني كنت يومياً داخل خارج في بيت خالي وهو كان بيعاملني على إني واحد من البيت وأنا خارج وأنا داخل يهز ديله ويتمسح فيَّ.. يعني أهل.. وذات ليلة أنا رايح بيت خالي أتاريه لامم جماعة صحابه وزانقين كلبة في الضلمة.. ودا موضوع طبعاً ما يخصنيش.. وأفاجأ باللي ناطط في كرشي على خوانة خلا الجلابية الجديدة عبارة عن هلاهيل! ومش كده وبس داه استمر في الهجوم علىَّ وكأني بيني وبينه تار بايت. 
      - يابن الكلب يا زبالة.. وحياة أمك لأدمرك. 
      وقد كان.. قعدت أفكر له وأدبر له وأخيراً وجدت الحل في سن إبرة حطيتهوله في حتة شفته ورميتها له.. قعد تلات سنين يكح وانسقم وبقي هفية لكل من هب ودب.. أولاً للعالم اللي ياما نط في كروشهم وقطع هدومهم وثانياً للكلاب اللي ياما ضربهم وكل نسوانهم، وأخيراً طلعت روحه النجسة ومات في ستين داهية وكل البلد فرحت فيه وكل البلد كانت عارفة مين اللي قتله ماعدا خالي الشوادفي.. في هذه الأثناء كانت زعامة العيال مقسومة بيني وبين غريب ابن أم تهامي.. فكانت عصابة غريب دايماً يضربولي ع الوتر الحساس: 
      - تقدر على كلب كارنو؟ 
      طبعاً أعمل مش سامع. 
      - لو أنت أبو عزت صحيح هات لنا مشمش من جنينة كارنو. 
      أغير موضوع الحديث فوراً. 
      - طب تقدر تعدي بالليل من ورا سراية كارنو وتيجي على دار أبوب هنداوي وتاخد بريزة. 
      أطنش أو أقول أنا مش محتاج فلوس من حد. 
      عرفت سعادتك سبب اهتمامي بكلب أهل الكهف بالذات دوناً عن الخمس أشياء اللي حيخشوا الجنة؟ 
      وقبل ما أفكر أطلب من سيدنا يقول لنا ولو سطرين في موضوع كلب أهل الكهف تطوع هو مشكوراً وسألنا: 
      - عارفين كلب أهل الكهف اسمه إيه يا خنازير يا ولاد الخنازير؟ 
      وردينا في نفس واحد: 
      - لا يا سيدنا. 
      قال: 
      - اسمه قطمير يا زواني يا ولاد الزواني.. وهو سيد كلاب الأرض.. وإذا ذكر يا هلف يابن الهلف أنت وهو.. لازم تقولوا عليه السلام. 
      وفوجئنا بسيدنا عمال يتطوح شمال ويمين ويطلع رغاوي من بقه ويزعق بعزم ما فيه:
      - يا حبيبي يا قطمير.. الصحبة يا سيد الكلاب.. قطمير.. قطمير.. قطمير. 
      وزعقنا في نفس واحد: 
      - عليه السلام. 
      وابتسم سيدنا في زهو ووطى على جلابية محمود عرفة اللي كان نايم مسح فيها بقه من الرغاوي وسألنا بلهجة ودية: 
      - إنت عارف يا كلب يا ابن الكلب أنت وهو.. لو كلب هجم عليك في السكة وقلت له قطمير يعمل إيه؟ 
      قلنا له: 
      - لا يا سيدنا. 
      ضحك وقال: 
      - يا عيني عليكو يا جهلة.. يقف مطرحه عدل وينحني لك باحترام لا تستحقه لا أنت ولا أهلك وممكن يديك ضهره تركبه. 
      أنا بعد كده ما سمعتش حاجة من أصله.. وأول ما خرجنا من الكتاب أصدرت تعليماتي: 
      - ما حدش يروح.. لا من عصابتي ولا من عصابة غريب. 
      وقفوا العيال ساكتين يبصوا لي.. فقلت بكبرياء وثقة: 
      - أنا النهاردة عازمكو ع الغداء. 
      العيال قعدوا يبصوا لبعض مش فاهمين حاجة فكملت: 
      - الغدا النهاردة مانجة ومن جنينة كارنو. 
      وصرخ واد من عصابة غريب: 
      - ومين اللي حيجيب المانجة من تحت؟ 
      ورديت بمنتهى الهدوء والعنجهية: 
      - أنا.
      وسأل واد من عصابتي: 
      - يا لهوي.. والكلب؟ 
      ابتسمت ابتسامة الواثق وبعدين ضحكت بألاطة وقلت ببساطة: 
      - ح أركبه. 
      وانفجرت عصابتي بالتهليل والتكبير: 
      - الله أكبر.. يدوم الحماس يابو عزت.. يدوم الحماس يا دكر.. يدوم الحماس يا بطل. 
      وفضلوا يصحنوا لعصابة غريب على كفوفهم ويطلعوا لهم لسانهم إلى أن تحرك الركب الميمون في اتجاه الهدف الجليل.. اللي هو جنينة كارنو. 
      واحنا ماشيين ماكانش حد فينا قادر يفتح بقه بكلمة ولا حتى يبص للي جنبه.. سكون مهيب إلى أن وصلنا بسلامة الله إلى الهدف المنشود. 
      دلدلنا روسنا من السور لقينا الزميل مربوط في الشجرة ونايم في غفلة ربه وما عندوش فكرة باللي حيجراله.. وابتسمت في سري وقررت بمنتهى الحزم وضع حد لأسطورة الكلب الذي لا يهزم.. كنت واثق من سلاحي لدرجة إني قلت بصوت مسموع:
      - جالك الموت يا تارك الصلا. 
      وبحركة استعراضية رشيقة قفزت على حافة السور وحطيت ديلي في سناني.. مع ملاحظة أن الجلابية ع اللحم.. وقلت للعيال: 
      - سقفة للنبي. 
      سقفوا. 
      قلت لهم: 
      - قولوا هيه. 
      قالوا: 
      - هيه. 
      قلت لهم: 
      - وكمان هيه. 
      قالوا: 
      - وكمان هيييه.
      قلت لهم: 
      - سقفة شديدة للنبي بقى. 
      سقفوا سقفة شديدة. 
      وبحركة مظلية مفاجئة رحت ناطط بقيت في حضن الكلب وزعقت في وشه بثقة: 
      - قطمير عليه السلام. 
      ودي كانت آخر جملة سمعتها. 
      ما اعرفش بقى فات قد إيه؟ بعدها فقت لقيت الخواجاية رامياني في الزريبة وبتدلق علىَّ ميه سخنة بتغلي وبتدهن لي مرهم وشكلها قرفان من هدومي اللي بقت هلاهيل والدم اللي بيشلب من كل حتة في جسمي وبترطن بالجريجي بشكل ما يطمنش وباضرب بعيني لقيت لك تلاتي عيال من عصابتي متكتفين في حبل واحد ومرميين في ركن من أركان الزريبة وماحدش فيهم نفسه طالع من الرعب.. ربك والحق أنا بدأت أخاف م المجهول.. وإذ بالمنقذ العجيب والدائم اللي هو صوت أمي جاي من برة السراية وهي بتقول جملتين لسة مش فاهمهم إلى وقتنا هذا.. كانت بتقول: 
      - سلامتك يا شلبي!! سلامتك يا معجباني!! 




الفاجومي (3)

افتــــح وشــــــوف
      
قالوا اللي يعيش ياما يشوف.. قلنا اللي يمشي يشوف أكتر. 
      وأنا كانت بايضة لي في القفص.. من مصغري وأنا ماشي.. يعني على قد ما عشت مشيت وعلى قد ما مشيت شفت. 
      ناس ياما مالهاش عدد قابلتنى ع الطريق.. وشوش متركبة على صناديق.. صناديق مقفولة على حواديت.. اللي شبه بعضه كبيته من دماغي.. ما فاضلشي غير الحواديت الوحدانية اللي مالهاش شبه.. معششة في نافوخي ومكلبشة ف قلبي لساها بتعن علىَّ زى الجرح القديم.. وافتح وشوف. 
*	*	*



الفاجومي (4)

أبوكـــــــــــــــو
علي الشمـــروخ..
بلبــــــــــــــوص
      
ما حدش في البلد كان يعرف له أصل من فصل. 
      طلعنا لقينا الكبار بيقولوا له (يابا على).. قلنا زيهم. 
      فقير.. فقير.. فقير.. على رأيه هو: 
      - أجيب لك منين يا شيخ الغفر.. دانت كرشك يبلع جاموسة بخراها.. والراعي اللي وراها.. وأنا أفقر م الدبور لاحمر. 
      سألناه: 
      - واشمعنى الدبور لا حمر يابا على؟
      قال لنا: 
      - حاكم الدبابير الصفرا زي النحل بتفرش عشوشها قبل ما تسكنها.. إلا الحزين لاحمر يفحر له خرم في الحيط وينام على لحم الخرم.
      وأبوكم علي الشمروخ لا كان مالك ولا مستأجر.. ولا حتى مرابع.. كان حتة تمللي. يعني عامل باليومية ماحيلتوش إلا عينه وحيله ومواله الوحداني: 
      إن مال عليك الزمان 
      يا بن الكرام 
      باعك 
      شمر دراعك 
      وقوم ميَّل على دراعك 
      ومكانش له متوى.. المقر الدائم ومحل الإقامة.. صيف وشتا.. تحت شجرة المانجة الهندية في جنينة جدي البيه الشوادفي العمدة العظيم الفخيم اللي مرة عزم خديوي مصر شخصياً على الغدا وطلع له صينية الغدا دهب وعليها الأوزي محشي ومشوي وواقف على رجليه! 
      وذات مرة سألته: 
      - إنت يابا علي ما بتبردش إزاي وأنت نايم في الطل؟ داحنا بنتكتك م البرد واحنا تحت الغطيان. 
      ضحك وقال لي: 
      - يا عبيط.. ربك رب العطا.. يدي البرد على قد الغطا. 
      عمري ما شفته صالب طوله.. كان دايماً متني لتحت.. يا إما ماسك الفاس وبينكش بطن الأرض. يا إما شايل الكريك.. وبيحمل تراب أو سباخ.. وحتى لما كان بيقف أو يقعد يلقط نفسه.. برضه كان بيبقى متنى لتحت. 
      الواد غريب ابن أم تهاني في مرة قال لنا: 
      - أصل أبوكم علي.. بيكسَّل يقف. 
      وكان عندي ابن عم دماغه لادع اسمه الأستاذ نجم لكن كان دمه خفيف.. كان يلم البط والوز والمعيز والفراخ حواليه ويطلَّع لهم أكل من جيوبه ويفضل طول ما بياكلوا يكلمهم كلام مش مفهوم ويضحك.. وكان بيصطاد التعابين ويخلع سنانهم بطاقية صوف وبعدين يفتح بطونهم ويدوَّر على خاتم الملك اللي خباه سيدنا سليمان من شمهورش ملك الجان أثناء ما كانوا بيفتحوا البحر!
      الأستاذ نجم ده مرة واحنا قاعدين على كوبري الملك قال لنا: 
      - بصوا كده يا ولاد على أبوكم علي الشمروخ.. قولولي شايفين إيه؟ 
      وبعدين ضحك مع معزة السيد أبو يوسف وقال لنا: 
      - أبوكو على دا مش واحد. 
      الواد أحمد أبو هنداوي ضحك وقال له: 
      - أمَّال كام؟ 
      قال: 
      - اتنين.. واحد رأسي وواحد أفقي. 
      ورجع تاني يضحك مع المعيز واحنا مافهمناش حاجة. 
      وماكانش أبويا علي الشمروخ يملك من دنياه غير الجلابية الزرقا القديمة اللي كان أصلها خيمة وكوز السلامون المصري اللي كان بيعمل فيه الشاي الزردة ويشربه فيه برضه! 
      كان وشه أصفر ومكرش ورقبته صفرا ومكرمشة وإديه مقشفة وبتخر ميه صفرا خصوصاً في البرد وكانت شفايفه مشققة ولولا الأنيميا كانت جابت دم.. وكان طول النهار يلحسها بلسانه عشان يطريها!.. وكانت رجليه صيف شتا مابتبانش من القشف والحراشيف اللي كاسياها زي ضهر الزحلفة. 
      المدهش إنه ماكانش شايف أى إحراج في المسألة دي.. وكان أوقات الصفا واحنا ملمومين حواليه يمد لنا رجليه ويقول: 
      - شايف يا واد أنت وهو البلغة الرباني دي؟ صيفي شتوي.. لا تدوب ولا تروح للصرماتي. 
      ويكمَّل: 
      - إن شاء الله وبإذن واحد أحد يوم الموقف العظيم ح استأذن سبحانه وتعالى وانسَّل فرده على لبدة شيخ الغفر وفردة على عمة الشيخ أبو عيطة. 
      كان كل شيء في أبويا علي شبه ميت إلا حاجتين.. لسانه الحراق وعينيه الصاحيين.. لما كان يغضب كنت تشوف فيهم ماسورتين بندقية ميزر.. ولما كنا بنتلم حواليه ونتوه في حواديته الجميلة ويحس هو بسعادتنا كنت باشوف فيهم بحرين حنان صافيين.
      مرة قلت له: 
      - نفسي يا با علي أقلع بلبوص وأنزل استحمى في عينيك. 
      ضحك من قلبه وقال لي: 
      - تغرق يابو عزت.. وأروح من أمك فين؟ 
      وفي يوم من ذات الأيام حصلت علينا كبسة إنجليزي.. ودي كانت دايماً بتحصل بشكل مستمر على جميع البلاد والعزب والكفور والنجوع المحيطة بمعسكرات الاحتلال الإنجليزي في منطقة قنال السويس اللي بتبدأ بمعسكر محجر أبو حماد وتنتهي في السويس وبورسعيد.. كانوا بيداهمونا بحثاً عن مسروقات عبارة عن معالق وشوك وسكاكين وبطاطين وملايات وناموسيات وصحون وفناجين.. كلها بتنباع علني كل يوم اتنين في سوق أبو حماد العمومي وعشان كده كانت لازم أي كبسة تسفر عن مضبوطات يلزم لها متهمين يدبرهم شيخ الغفر ويتحاكموا أمام القضاء المصري اللي كانت أحكامه عليهم بتتراوح بين شهر وست شهور سجن مع الشغل والنفاذ. 
      وشهادة لله إن الإدارة المصرية ماكنتش بتقصر في واجبها تجاه القوات الحليفة وكانت كل جهة عارفة اختصاصها وبتأديه على أكمل وجه. 
      العمدة يستقبلهم لحظة الوصول ويقدم لهم التحية والترحيب مصحوبين بشاي الصباح يبلَّعوه بالمنين والغريبة وما شابه ذلك ويحضر لهم الغدوة المعتبرة يلهفوها بعد نهاية الكبسة وهما راجعين منتصرين ع الفلاحين وما سكينهم تلبس وشيخ البلد مسئول قسم الهدايا اللي هي عبارة عن كميات من القشطة والزبدة والفطير المشلتت وعسل النحل والبيض والطيور والفواكه والخضروات ولا سيما البطيخ والعنب والمانجة والموز والخيار والطماطم وكل دا كان بيتلم من غيطان وبيوت الفلاحين بالسحت وعدم الرضا. 
      أما شيخ الغفر فكان يستقبلهم بحرس الشرف ويعين له غفيرين لحراستهم وخدمتهم وبعدين يقبضوا لهم على المتهمين اللي يحددهم شيخ الغفر.. يشيلوهم المضبوطات ويسوقوهم على أوضة التليفون اللي هي تخشيبة الأرياف لحين ترحيلهم للسجن. 
      خرجت الحملة من سرايا العمدة بعد شاي الصباح في اتجاه بيت خالي حسن أبو مهدي ودا معناه إنهم يمروا على موقع أبويا علي الشمروخ في جنينة البيه الشوادفي.. كان أبويا علي لحظتها بيحمل سباخ ع الحمير وإذ بالحملة تتوقف قصاده ويسأله الترجمان المصري اللي بيصاحب الحملة المكونة من الكابتن واتنين جنود والسواق: 
      - أنت يا راجل جايب الجلابية اللي أنت لابسها دي منين؟ 
      ورد أبويا علي بمنتهى الجدية: 
      - من بنك سمعان يا خواجة. 
      ويظهر إن الترجمان ما فهمش النكتة فقال له: 
      - أنت راجل كداب.. الجلابية دي قماش إنجليزي.. وبالأمارة كان أصلها خيمة. 
      قال: 
      - وافرض؟ 
      قال له: 
      - تبقى حرامي. 
      ضحك أبويا علي وقال له: 
      - والعمل يا شريف؟ 
      قال له: 
      - تروح السجن. 
      اتنهد أبويا علي وقال له: 
      - ريحت قلبي الله يريح قلبك.. مش هناك ح اكل واشرب وأشخ وأنام؟ 
      ورطن الترجمان مع الكابتن والحاشية وبعدين غير لهجته وقال بمنتهى الود: 
      - اسمع يا عم الحاج.. الكابتن مستخسرك في السجن وبيقول إنك مش وش ذلك. 
      وضحك أبويا علي وقال له: 
      - وبناء عليه؟
      وابتسم الترجمان يمكن لأول مرة في حياته وقال له: 
      - تعجبني كده يا حاج.. بناء عليه بقى تشوف معاك حاجة للكابتن وتفضل جلابيتك ساتراك ويا دار ما دخلك شر.
      قال له بجدية: 
      - وتدوني بيها مبايعة؟ 
      قال له: 
      - نديك اللي انت عايزه. 
      قال له: 
      - طب يا أخي مش تيجي عدل م الأول؟.. هو احنا لينا بركة إلا الكابتن ورجالة الكابتن.. خد يا سيدي. 
      وفي ظرف ثانية كان مالخ الجلابية ومكورها وحادفها في وش الكابتن: 
      - آدي اللي معايا. 
      الكابتن فوجئ بالحركة ورجليه ما علمتش ع الأرض ما تعرفش خوف من أبويا علي ولا من محتويات الجلابية من قمل وبراغيت وخلافه.. والحاشية طلعت تجري وراه وفاتوا أبويا علي واقف بلبوص وبيحمل السباخ وبيضحك وبيقول: 
      - بطلوا ده واسمعوا ده.. الحرامي بيقول لصاحب البيت بخ.. آه يا زمن عايب! 
      وشاع الخبر في العزبة: 
      - أبوكو علي الشمروخ واقف بلبوص في جنينة البيه الشوادفي وحاله باين والنسوان بيروحوا يبصوا عليه ويرجعوا مخبين وشوشهم بالطرح وبيضحكوا! 
      وجريت على جنينة جدي البيه الشوادفي أشوف النسوان بيضحكوا على إيه؟.. لكن مع الأسف رحت لقيت أبويا علي لابس جلابيته وواقف يحمل سباخ كالعادة ضحكت وسألته: 
      - خبر إيه أمَّال يابا علي؟ 
      قال لي: 
      - خبرك أسود. 
      قلت له: 
      - اللي شايع في البلد خبرك أنت مش خبري أنا. 
      قال لي: 
      - لادد عليك اللي بيجرا في بلدكو دا يابو عزت؟ 
      قلت له: 
      - إنت ما سمعتش شيخ الغفر وهو بيقول للغفر الإيد اللي ماتقدرش على قطعها بوسها؟ 
      قال لي: 
      - حد علمي إنك اتدليت غفير. 
      قال له: 
      - فشر. 
      قال لي: 
      - تبقى شيخ غفر. 
      قلت له: 
      - فشرين. 
      قال لي: 
      - أمَّال مالك؟ 
      قلت له: 
      - مالي على الله. 
      قال لي: 
      - شايف إيه واقف قدام سراية عمدتكو التنبل؟ 
      قلت له: 
      - كومبيل إنجليزي ومحمل من خيرات الله. 
      قال لي: 
      - وعارف ده كله حيروح على فين؟ 
      قلت له: 
      - ع الكامب طبعاً. 
      ضحك وقال لي: 
      - هو الكامب بيلم زبالة وقمل يا أهبل؟.. الحاجات دي حياخدوها ويبيعوها تاني في سوق لتنين ويرجعوا يظبطوها تاني وياخدوا في نواتيها جدعين تلاتة غلابة يحبسوهم.. عشان يبقى موت وخراب ديار.. زي الغلبان أبو العيال أنور ابن عمك اللي حبسوه الكفرة ولاد الكلب. 
      قلت له: 
      - وأبويا العمدة عارف ده كله؟ 
      قال لي: 
      - أبوك العمدة حرامي وبيقسم معاهم وإن ما كانش بيقسم معاهم يبقى خدام إنجليز كلب ابن كلب. 
      قلت له: 
      - طب وانت ساكت ليه يابا علي؟ 
      قال لي: 
      - اسمع ياد يابو عزت.. لو أنت واد دكر صحيح اتسحب على طراطيف صوابعك وروح فسي العجل واطلع من برة برة على داركو.. ما تخافش هما دلوقتي ملهيين في بطونهم وبيطفحوا الدردي في السراية. 
      أنا طبعاً وكعادتي أحب لما أعمل العيبة ما اطلعهاش ناقصة! 
      - إيه يعني أفسي العجل؟!.. طب ما هم حينفخوه تاني. 
      طيران على دارنا سهيت أمي وسحبت لتر الجاز وعلبة الكبريت الهلب وعلى طراطيف صوابعي ومن جنب الحيط واتسحبت لغاية ما وصلت للعربية اللي عليها جبال من البطاطين والناموسيات والملايات.. كانوا لنجليز بياكلوا فوق والغفر بياكلوا في أوضة التليفون وفي ثواني كنت دالق الجاز ع البطاطين وشاكك عود الكبريت الهلب راميه ع الجاز وخدت القسط وعلى بيتنا حمامة.. لقيت أمي بتسخن العيش للغدا قعدت معاها وبدأنا نتغدى لقمة والتانية والتالتة والفرقعة اشتعل.. أصوات زي أصوات الكنابل اللي بترميها الطيارات الألمانية ع الإنجليز بالليل وويك ويك الصوات اشتغل وشوية وسمعنا صوت شيخ الغفر لأول مرة بيستغيث: 
      - روحوا يا ولاد.. تعالوا يا ولاد. 
      وطلعت الناس اللي في البيوت وجريت الناس م الغيطان على مصدر الصوت.. صوت الاستغاثة اللي طالع من سراية العمدة لأول مرة برضه. 
      أمي قالت: 
      - يا لهوي الغارة الألماني بالنهار؟.. دي علامات الساعة اللي وصى عليها حسان اليماني.. أشهد ألا إله إلا الله وأشهد أن محمد رسول الله. 
      أنا حصل لي شوية لخبطة.. أروح؟.. ما أروحش؟.. وشوية شوية سكتت الفرقعة والصوات وبدأت الأصوات تهدا وإذا بأمي تفقع بالصوت وتخرج حافية جري في اتجاه الأحداث فقلت مابدهاش جريت وراها في اتجاه سراية العمدة.. لقيت مشهد في غاية الغرابة.. العربية عبارة عن فحمة غرقانة ميه والغفر حواليها ماسكين جرادل وغرقانين ميه وأخونا الكابتن مابقاش كابتن.. دا شخص يا ولداه وشه أصفر وواقف مفرشح وناسيط فوطة السفرة على صدره وبيكلم نفسه ويضحك والنفرين لنجليز واقفين مسهمين وبيبصوا لبعض ووشوشهم ضاربة بلموني على زرقان.. والترجمان اختفى والعمدة ماسك خرزانة وبيشوح بيها في الهوا والأهالي واقفين على بُعد بيتفرجوا وهما ساكتين لكن وشوشهم فيها لؤم وشماتة.. وفجأة صرخ العمدة في وش الشيخ الغفر: 
      - الفاعل كوم وعمرك كوم يا سيد. 
      وإذا بصوت أبويا علي جاي من ورا سور الجنينة: 
      - "....." حمرا يا عمدة. 
      بعض الأهالي قدر يكتم ضحكته وبعضهم ما قدرش.. لكن اللي ضحك ضاع في اللي ما ضحكش – في اللحظة دي – أنا شفت بعيني ما حدش قال لي.. شفت العمدة وهو بيهز دماغه مرتين لشيخ الغفر وشفت شيخ الغفر وهو بيشاور بدماغه للغفر ع الجنينة وزعقت بعلو صوتي: 
      - طير يابا علي.. اهرب يابا علي. 
      وأفاجأ بمطرقة جديدة نازلة على صدغي.. دوشتني.. أخويا العزيز عبد العزيز.. قرر فجأة أنه يتحمل مسئولية الأخ الكبير المربي فراح نازل بكلوة إيده على صرصور ودني اليمين نترني ييجي تلاتة متر قلبني على جنبي الشمال.. وعبد العزيز ده كان ممسوس علاوة على أنه فاشل في الدراسة والحب والحياة. 
      المهم.. كل ما أحاول أقوم راسي تغلبني أروح نازل زرع بصل.. ما اعرفش الوقت اللي فات قد إيه قبل ما أسمع صوت ضرب الدباشك وكعوب الجزم الميري.. أنا قلت الدور علىَّ رحت فازز مرعوب لقيت أبويا علي مرمي على ضهره وكل الضرب دا فيه وهو ما بيقولش آه.. لحد ما كعب جزمة جه في بطنه فصدرت عنه آهة مكتومة زلزلت قلبي رحت جاري ورامي نفسي عليه وأنا باصرخ: 
      - سيبوه يا ولاد الكلب.. أنا اللي حرقتها.. سيبوه يا ولاد الكلب.. أنا اللي حرقتها. 
      وظاطت الدنيا وسمعت صوات أمي وشتيمة شيخ الغفر في الناس وزعق العمدة بصوت مرعوش: 
      - خدي ابنك يا هانم لحسن وديني وإيماني أرميهولك في السجن مؤبد. 
      اتكاتروا علىَّ وشالوني من فوق أبويا علي الشمروخ.. كان وشه غرقان دم.. لكن عينيه كان فيها ابتسامة حسيت المرة دي إنى استحميت فيها وجرجروني على بيتنا وكتفوني بحبل في السلم النقالي.. ولما فكوني جريت على المنجاية الهندية مالقيتش أبويا علي الشمروخ.. خدوه ع السجن بتهمة حرق العربية.. رجعت ع البيت مكسور ومقهور.. وروحي يا أيام تعالي يا أيام وسمعنا إن أبوكو علي الشمروخ.. مات في السجن.. ألف رحمة ونور عليه. 
*	*	*




الفاجومي (5)

الغــــــــــريب..
ابـــــن فاطمـــــة
      
بعد موت أبويا علي الشمروخ.. ساب مطرحه فاضي تحت المنجاية الهندية في جنينة البيه الشوادفي وساب حسرة في قلوب وعيون محبينه.. خصوصاً إحنا الشباب اللي كنا دايماً حواليه.. نعاكسه عشان يشتمنا ونضحك.. ونسأله عشان يجاوبنا ونفهم.. وكنا بنلاقي في حضنه الونس والدفا اللي ماكناش بنلاقيهم في البيوت.. من أول سراية العمدة لحد أوضة ستك سعدة الداية. 
      الأحلى من دا كله والأمتع كانت نوادره وتشنيعاته الحراقة اللي كان بيصبها أساساً على دماغ العمدة والمشايخ وشيخ البلد وشيخ الغفر وشيخ الجامع وشيخ المنسر اللي هو زي ما بيقدمه أبويا علي: 
      - أبو عبد الله ولا غيره.. حرامي التموين.. قليل الدين الضلالي مقطوع اليد اللي بالع العالم في كرشه مساحة وقباله وبيبيع قوت الغلابة للحرامية عيني عينك. 
      كان أبو عبد الله صاحب محل البقالة الوحيد في العزبة وكان ممسمر غطا صندوق جزم كرتون على باب المحل وكاتب عليه بقلم كوبيا بالخط النسخ "ممنوع الشكك قطعياً بمناسبة الحرب".
      والمدهش إن السادة الحرامية اللي كانوا الهدف المباشر لتشنيعات ونوادر أبوكم علي الشمروخ كانوا نشطين جداً في ترويج هذه التشنيعات وهذه النوادر عن طريق الرواية والنقل.. يمكن عشان كل واحد فيهم يثبت للناس إنه مش هو المقصود بالكلام دا. 
      أما متوسطي الحال فكانوا بينقلوا أخبار ونوادر أبويا علي من باب التعالم والوجاهة شوف التفاهة. 
      بذمة النبي حصل إلى يومنا هذا جهاز إعلام مجاني بيشتغل بالكفاءة دي؟ 
      أبويا علي كان بالنسبة لي شخصياً حضن دافي أمين.. على الأقل باستخبى فيه من بطش عبد العزيز أخويا الرهيب اللي كان نازل فيَّ ضرب عمال على بطال. 
      مرة قال له قدام سراية العمدة: 
      - إنت ياد يا عويل يا هايف كل ما صرمك يحرقك تعمل راجل وتنزل ضرب وتلطيش في اخواتك اليتامى؟.. طب ما هم الحرامية اللي كلوك انت وأمك وأخواتك قدامك أهم.. وريني شطارتك.. وإن كان فيك الله يعافيك. 
      راخر من يومها بطَّل يضربني برا البيت خوفاً من أبويا علي الشمروخ. 
      وكان أسعد لحظات أبويا علي الشمروخ هي اللي بنقضيها حواليه واحنا بنسمع حواديته الجميلة الغريبة وخصوصاً حدوتة الجنية الأميرة بنت ملك الجن لاحمر.. اللي عشقت أبوك علي وهربت معاه ليلة دخلتها علي ابن عمها الأمير عيروض ابن ملك الجن لاصفر وشالت أبويا علي – على ضهرها وحلت ضفايرها وقالت له: 
      - اتشعلق يا حبيبي. 
      وطارت بيه سبع تيَّام بسبع ليالي ونزلوا سوا في القصر المسحور وقعدوا ياكلوا لقمة المحاياه ويشربوا لبن العصفور اللي كانت الجنية مخبياه في صدرها بقت هي تشرب م البز اليمين وهو يشرب م البز الشمال لحد ما كان فاضل له مصتين ويتلحس ويبقى من أهل تحت الأرض وتجوز له الجنية بشرع الله وسنة نبي الله سليمان.. وإذ بالحيطة تنشق ويدخل منها الصعصعان وزير أبوها وحواليه الحاشية وعسكر الجن لاحمر ويقبضوا عليهم وتصرخ الأميرة: 
      - اقتلوني أنا وسيبوا حبيبي. 
      وإذا بالوزير الصعصعان ينزل بالكف علي وشها ويقول لها: 
      - اخرسي يا فاجرة.. (وييجي يضرب أبوك علي كف يروح أبوك علي مهيفة فيضرب الهوا).. ويقوم العسكر بتكتيف أبوك علي ويغموه عشان ما يشوفش حكيم الجان وهو بيكشف عليها وبعد فترة قلق يصرخ حكيم الجان: 
      - يا سليمان يا نبي الله.. العفو والسماح.. صاغ سليم يا مولانا الوزير.. لسة بختم ربها.. صاغ سليم شرف الجن لحمر.. صاغ سليم. 
      ويهيص عسكر الجن لاحمر ويرقصوا رقصة الشرف.. كل دا وأبويا علي لسة متغمي ويشكل الوزير محكمة الجن في لمح البصر ويصدروا الحكم الرهيب علي لسان رئيس المحكمة: 
      - دم شرف بنات الجن لا حمر غالي.. وأنت صنت الغالي يا علي يابن الإنسان.. عليك مليون أمان وأمان.. لا تلدغك حية.. ولا تخطفك جنية.. ولا يطرق سكتك سلطان ولا يلبس جتتك شيطان.. لكن جزاء فعللك الخسيس وعشقك لبنات إبليس حنرميك في بقعة حفرا جفرا.. كتيرة الحركة قليلة البركة.. نسوانها بيحكموا رجالتها وشبابها أميع من بناتها.. الفقير فيها صايع والحق فيها ضايع! 
      وراح مديله شلوت طار في الهوا سبعين ساعة وساعة ونزل تحت المنجاية الهندية في جنينة جدي البيه الشوادفي. 
      دلوقتي خلاص راح أبويا علي.. وتحرمي علينا يا جنينة البيه وانتي يا منجاية هندية خلاص.. مابقاش تحتك إلا الرماد في راكية النار اللي ماتت.. وكوز السلمون المصري انكفى علي وشه.. لا حس.. ولا خبر.. ولا روح. 
      ونقلنا ملاعب النهار وسهرات الليل للعلواية.. قدام بيت الحاجة سنية بنت عمي وأخت أبو عبد الله تاجر التموين. 
      والعلواية كانت ساحة واسعة رملية بتفصل بين عزبة أبو نجم وعزبة القوادرة المنتسبين لعبد القادر ابن بدره جارية سيدي البيه الشوادفي اللي اتجوزها وهي معاها عبد القادر لسة طفل وبعد كده خلف منها عبد الحميد وعبد المجيد وعطية غير البنات اللي طلعوا كلهم بيض.. بينما أخوهم من الأم عبد القادر كان أسود فطلعت ذريته كلها سوداءُ من غير سوء.. وكان أبويا عثمان أبو سعيد غريمي في الهوى مسميهم الملونين وكانت العلواية مساحة أوسع وفرصة أكبر لتجمع عدداً أكبر من العيال أكتر من اللي كانوا بيتجمعوا تحت المنجاية الهندية حوالين أبويا علي. 
      وحصلت خلطة عجيبة علي رمل العلواية واتولدت التربيطات والتقسيمات اللي اتأصلت بعد كده في القلوب والبيوت والغيطان. 
      الفقرا من شباب أبو نجم التحموا بشباب القوادرة والسوالمة رغم تباعد الدم والسكن.. وكونوا جبهة موازية لجبهة شباب أبو نجم الملاك، وبقت التقسيمة بوضوح ملاك ضد معدومين. 
      وطبعاً اندماجي في جبهة المعدمين ماعجبش أعمامي وأخوالي من آل نجم وكنت دايماً أسمع اللوم والتوبيخ أينما توجهت: 
      - يا عويل يا هايف.. سايب بيوتك في العزبة وقايم نايم عند العبيد. 
      لكن أمي الله يرحمها كانت بتشجعني على الاندماج أكتر فى جبهة المعدمين.. ولما كانوا عمامي يسلطوا علىَّ دلدولهم عبد العزيز أخويا كانت بتتصدى له. مرة قالت له: 
      - إن كنت يا خايب يابو ريالة فاهم إنهم واقعين في هواك تبقى بتحلم.. وإن كنت منشن على جوازة منهم حيطلع نقبك على شونة.. وادي مقصوصي اللي ما حدش علِّم عليه. 
*	*	*
      كان الفراغ اللي سابه أبويا علي بموته فرصة لظهور الصراع بيني وبين غريب على زعامة العيال. 
      وغريب كان مندوه باسم أمه فاطمة أم تهامي.. ودا مقصود بيه الإهانة والتحقير لأن اللي بيتنده باسم أمه واحد من اتنين يا إما تربية أرملة يا إما تربية مرة متسلطة وأب مسلوب الشخصية وفي الحالتين: 
      - عمر المرة ما تربي عجل ويحرث. 
      وأول مرة أنا اتندهت باسم فؤاد ابن هانم من ولد كنت باضربه، ولما سألت أمي عن الموضوع ده قالت لي: 
      - أمشي قطع لسان اللي يقول عليك كده.. دانت أحمد فؤاد ابن عزت أفندي على سن ورمح.. أنا صحيح مرة لكن مقصوصي ده يسوى ميت شارب. 
      بعد كده كان أي عيل يقول لي العبارة دي كان بيدفع التمن من صحته فوراً وأحياناً من منظره. 
      عمنا غريب بقى ما كانش بياخدها على إنها إهانة.. بالعكس دا كان مصدر فخره دايماً إنه ابن أم تهامي!.. ليه بقى؟.. اسمع وصلي ع النبي: 
      - جدته أم أمه كانت خدامة في سراية جدي الحاج عطية الأخ الأكبر للبيه الشوادفي.. كان هو العمدة وكان التليفون والعز في سرايته ولما مات اتنقلت العمودية بتليفونها وعزها لسراية أخوه الأصغر محمد بك الشوادفي حامل عالمية الأزهر والحاصل على رتبة البكوية مرتين.. مرة من الخدوي عباس.. ومرة من الملك فؤاد فاعتبر نفسه باشا إلا ربع واتاري ياخويا الرتب بتاعة زمان دي كانت بتحتاج لفلوس كتير لزوم الأبهة والمنظرة.. وميراث جدي البيه الشوادفي عن أبوه ما يكفيش خصوصاً وإنه كان هاري نفسه جواز وخلفه فبقي مسئول عن مؤونة جيش عرموم من الأبناء والبنات والأحفاد والحفيدات.. يقوم يشاء السميع العليم إن جدي أبو أبويا المدعو محمد أبو محمد أبو نجم يطلع هو الأخ الشقيق الوحيد لمحمد بك الشوادفي الأبُهة.. فلما مات أبوهم.. استلم البيه الشوادفي حصته وحصة أخوه الصغير محمد وعين نفسه وصي على محمد الصغير. 
      قوم أنت يا عم محمد يا صغير فوت عيَّلينك لحمة حمرا.. إبراهيم 15 سنة.. وعزت 13 سنة.. واطلع لي الحجاز عشان ترجع من هناك الحاج محمد. 
      لأ وكمان ما استكفاش بكده.. بسلامته بعد ما خد رتبة حاج وراجع بقى.. مات في المركب ورموه مع الزبالة في البحر.. حاجة خرا يعني.. هي برضه أصلها لما بتغفلق ما بدِّهاش.
      وطبعاً جدي البيه الشوادفي بلع العيلين اليتامى خصوصاً بعد أمهم ما رمتهم وراحت اتجوزت وعلشان يخزي العين خدهم ع الجبل وقاس لهم أربعين فدان من أرض الدولة وقال لهم: 
      - دول نصيبكم في الميراث.. صلحوهم وخدوهم. 
      وحسب رواية أمي: 
      - فضلوا يبيعوا جزء ويصلحوا بحقه جزء تاني لغاية العبارة ما صفصفت على سبع فدادين مستصلحين. 
      أبويا باع التلاتة ونص تبعه واشترى أوتومبيلين واحد له هو والمدام اللي هي أمي والتاني للعيال اللي هما احنا واللي فضل من حق الأرض شبرق بيه ومنجه نفسه.. نيجي بقى للأوتومبيلين فيكتشف السيد الوالد الأهل أنه محتاج لاتنين سواقين يمشُّوا العجل وطبعاً دا مش في مقدوره فباع الأوتومبيلين ورجع شبرق بيهم ومنجه نفسه تاني.. وفضلوا التلاتة ونص بتوع أبويا إبراهيم ينزرعوا إلى يومنا هذا. 
      نرجع لغريب وجدته اللي كانت خدامة في سراية العمدة الحاج عطية وكان جوزها بيشتغل معاها في نفس الموقع كلاف.. يعني مسئول البهايم لا مؤاخذة وكان جدي الحاج عطية أبو نجم نموذج للفحولة.. اتجوز تلتاشر وخلف حوالي خمسة وأربعين غير السقط واللي مات صغير! 
      وكان أفخم وأحلى مرا في سجل الفحل المذكور هي الحاجة زينب آخر النسوان التلتاشر وأقواهم.. سيطرت على الفحل وهو بيلعب في الوقت الضايع وكوشت على كل شيء لكن على رأي الرئيس السادات: 
      - بالقانون. 
      لأنها بالصلا ع النبي استطاعت في التمن سنين الأخارى من حياة الفحل إنها تجيب تسع عيال! 
      ومن النوادر اللي بتتحكي ليومنا هذا إن الزميل الفحل مات والحاجة زينب حامل.. ولما جم يقسموا الميراث اختلفوا.. يحسبوا اللي ف بطنها ولد ولا بنت.. هي قالت:_ولد. 
      وهما اللي هما ولاد ضراريها قالوا: 
      - بنت. 
      واحتدم الخلاف وأخيراً لقيوا واحد عاقل نصحهم بالانتظار لحين الولادة.. ويوم الولادة حصلت المفاجأة الزينبية. 
      الحاجة زينب جابت عطية وعطيات.. شوف المرا؟ 
*	*	*
      الحاجة زينب ليلة فرحها جوزت خدامتها جدة غريب لكلاف البهايم جد غريب برضه.. وفضلت الحاجة تخلف وخدامتها تخلف لحد ما زحموا البلد. 
      من اللي خلفهم تهامي الكلاف بنت اسمها فاطمة طمعت فيها الحاجة زينب وفضلت تربيها لغاية ما بقي عمرها ست سنين.. استلمت الشغل. وصيفة الحاجة زينب شخصياً ودا في حد ذاته امتياز على سائر خدم السراية تاكل فضلات الحاجة وتلبس قديم الحاجة وتعيش بجوار الحاجة.. كبرت البنت بسرعة وخراط البنخات خرطها ودارت واستدارت واتقسمت ورا وقدام وطرح الرمان على صدرها وطاب واستوى وطلب الأكال. 
      في هذه الأثناء كان أبويا عثمان أبو سعيد مرمي في السراية عليل.. كان عنده شلل من نوع غريب.. المفروض الشلل النصفي بيبقى يا إما فوق.. يا إما تحت.. لأ.. دا بقى كان عنده شلل نصفي بالطول ويا ريت مثلاً الشلل ضارب نص يمين أو شمال.. دا كان إيده اليمين ورجله الشمال هما اللي مشلولين يعني متكتف تكتيفة مخبرين وسبحان الله – له في ذلك حكم!.. لأن اتضح بعد كده إن المذكور يستاهل كل خير وإن التكتيفة دي شوية على معروفه كان دا هو الأكال اللي طلبه رمان صدر الوصيفة فانتهز أول فرصة اختلى فيها بفاطمة أم تهامي وقزح عليها زي طور الطلوقة وتحبل البنت الخدامة ويستندل الفاعل وتستندل الحاجة زينب زي أفلام المرحوم حسن الإمام وعشان يداروا الفضيحة جابوا جثة راجل مريض مرمية جنب الجامع واسمها سيد أبو يوسف وكتبوا على فاطمة وهي حامل وسكنوهم في قاعة الفرن لغاية ما المولود ينزل ويكتبوه باسم سيد أبو يوسف مريض الجامع وتصمم فاطمة إنها تسمي المولود " الغريب" وقبل ما تسبَّع الوالدة يطردوها برا السراية.. وتعمل فاطمة من حضنها سكن لجوزها المريض وطفلها الغريب اللي أصبح ابنها وجوزها وأخوها وأبوها. 
      اشتغلت في البيوت والغيطان بإديها وسنانها عشان تربي الطفل وتعالج المريض ويكبر الطفل ويطلع متعلق بأمه ودود وحنين مع أبوه المعلن سيد أبو يوسف وبيعامله بمنتهى الاحترام زي ما اتعلم من فاطمة العظيمة. 
      وتروح الأيام وتيجى ويستمر القدر في هزاره الثقيل البايخ ويشاء السميع العليم أن مريض الجامع يعيش ويشوف بعنيه الإنسانة اللي حافظت عليه وعاشرته بكل الحنان والحب وهو جثة بلا روح.. يعيش سيد أبو يوسف ويشوف فاطمة الحبيبة وهي بتموت!.. كانت أول مرة نسمع فيها صوت سيد أبو يوسف.. فضل يبص لها ويئن ودموعه نازلة تسح وبعدين عوى زي الديب وشق الجلابية اللي ساتراه نصين وصرخ من بين دموعه: 
      - الله يجازيك يا موت.. يا عريس الحلوين "ورجع سكت لحد ما مات".. أنا كنت حاضر لحظات احتضار فاطمة أم تهامي وسمعت آخر كلامها للغريب.. قالت له وهو واخدها في حضنه وبيسقيها الدوا: 
      - أنا عارفة يا خويا مجروح وموجوع.. حقك علىَّ أنا يا غريب حقك على راسي يا خويا.. ولو أنت بتحب أمك صحيح.. دير بالك على أبوك السيد عشان خاطري.. دا غلبان لا بإيده ولا بالمنجل.. دا هو حتى اللي سماك الغريب.. حتوحشني يا غريب.. قلبي وربي راضيين عنك يابني.. دير بالك على روحك يا حبة عين أمك. 
*	*	*
      وشلنا خالتي فاطمة أم تهامي على كتافنا تلاتة كيلو عشان ندفنها في جبانة الشيخ عثمان في العباسية كانت خفيفة زي الريشة. 
      وصلنا بأمان الله وفتحنا القبر وقبل ما ننزلها خدها غريب بالكفن في حضنه وباس الكفن وملس عليه بحنان وناوله للتربي وهو بيقول له: 
      - سمي عليها يا عم محمود.. اسم الله عليكي يام الغريب.. حتوحشيني يامه مع السلامة.. مع ألف سلامة ياختي. 
      وصدرت عنه زفرة مرعبة قبل ما يدير وشه عننا ويقول بصوت مخنوق: 
      - الله يجازيك يا موت.. يا عريس الحلوين. 
*	*	*




الفاجومي (6)

عبــــد الجليـل
لاقـــــــــــــرع
      

      
      الدنيا دي رقاصة.. لعبية. قليلة أصل بنت ستة وستين.. كل ليلة لها عريس جديد.. ترقص له وتترقص له.. واللي فات مات. 
      الله يرحمك يابا علي يا شمروخ. ويبشبش الطوبة اللي تحت راسك. 
      صحيح زمن كلب بينسي المحب حبيبه.. ودنيا طاحونة ومرجيحة قواديس حبة تحت وحبة فوق لا بتسيب الراكب راكب ولا بتخلي الماشي ماشي. 
      وروح يا زمان وتعالى يا زمان وبدأ الهمس وكلام العيون في عزبة أبو نجم وزمامها من العزب والكفور والبلاد التابعة للعمودية.. حبتين والهمس علي بحكايات جديدة شغلت الناس اللي تحت ورعبت الناس اللي فوق وابتدا الرغي: 
      - الجماعة اللي فوق ما بيناموش. 
      - يا سيدي ربنا يقل نومهم كمان وكمان. 
      - الحوادث على ودنه.. والفاعل مجهول؟ 
      - قالوا يا جحا الأبعد إيه داير في البلد.. قال لهم مادام بعيد عن المش عارف إيه يبقى خلاص. 
      - بيتهيألي كده والله أعلم إن العمدة ممكن يطير فيها. 
      - لا دا بس بيتهيألك. 
      - طب شيخ الغفر. 
      - يا سيدي الله لا يرد الغلا ولا كياله. 
      - إنما تفتكر مين؟ 
      - قال يا خبر النهاردة بفلوس بكرة يبقى ببلاش. 
      - دا واد ماجبتوش ولادة. 
      - يسلم البطن اللي شاله. 
      وبعد مجموعة سريعة من حوادث السطو على بيوت وزرايب مجموعة كبيرة من أعيان داير الناحية وسلسلة من حرق الأجران ظهر الفاعل على الشاشة عبد الجليل ابن الحاج مصطفى لاقرع شيخ بلد قرية الستين التابعة لعموديتنا ابن الليل الفارس العجيب اللي هز مراكز رجال الأمن في مركز أبو حماد ورعب العمدة ودوخ شيخ الغفر السيد أبو دقماق اللي ذالل البلد وملبس رجالتها طرح.. والسيد أبو دقماق ده كان أصله حرامي بهايم وقاطع طريق وبعد ما اشتغل مرشد للبيه المعاون وخدمه في تلات أربع قواضي عينوه وكيل شيخ غفر خبط لزق وبعد ما خان زملاءه وسلمهم كافأوه بترقيته شيخ غفر داير الناحية. 
      وشمتت الأهالي في البيه المعاون والعمدة وشيخ الغفروضحكنا من قلوبنا ع الأغنيا اللي كانت بهايمهم بتنسرق وجرانهم بتنحرق وما حدش فيهم مستجري يفتح بقه بكلمة ولا يبلغ عن الفاعل وكانت كل البلاغات اللي اتقدمت للبوليس والنيابة بتنتهي نهاية واحدة: 
      س: هل تتهم أحداً؟ 
      جـ: لأ.
      س: هل لديك أقوال أخرى؟ 
      جـ: لأ. 
      وأقفل المحضر على هذا في ساعة تاريخه وتليت عليه أقواله ومضى "ثم" وقيدت ضد مجهول. 
      الواد غريب قابل واحد منهم صباحية ما جرنه اتحرق.. وبص في وشه وضحك وقال له: 
      - مالٍ تجيبه الرياح تاخده الزوابع..
*	*	*
       وذات صباحية صحينا لقينا البلد مليانة حكومة.. وقدام سراية العمدة حوالي خمس عربيات حكومات والبيه المأمور بذات نفسه واقف يفرك زي اللي عليه البيضة والجميع زي ما قال الغفير بهنسي: 
      - في انتظار الكلب وسعادة الباشا الحكمدار. 
      - إيه العبارة يابا بهنسي؟ 
      - الخواجة فريد مرشاق هلك. 
      - ومين اللي هلكه؟ 
      - عبد الجليل. 
      - سلم يمينه. 
      - وطي حسك.. الموضوع باينُّه مش حييجي البر. 
      - دا بيقولوا مولانا الملك شخصياً طالب القاتل وحيقتله بإيده. 
      وأثناء هذه الدردشات وصلوا عربيتين واحدة فيها الكلب هول وواحدة فيها سعادة الباشا الحكمدار اللي أول ما نزل عملوا له سلام سلاح تشريفة وزعق الباشا الحكمدار: 
      - المتهمين جاهزين؟ 
      ودخلوا الغفر أوضة التليفون وخرجوا ومعاهم حوالي خمستاشر راجل مربوطين في جلاليب بعض. 
      كانت دي أول مرة أشوف فيها عبد الجليل لاقرع. 
      ماكانش مربوط معاهم.. رغم إن أبوه الحاج مصطفى ماكانش موجود ضمن جميع مشايخ داير الناحية اللي كانوا واقفين زنهار في استقبال سعادة الباشا الحكمدار والكلب. 
      كان قصير بشكل ملحوظ.. ولابس هدوم بلدي نضيفة وعليها القيمة وعلى راسه طاقية وبر بشوكها.. ودي كانت في الفترة دي ملبوس الأكابر. 
      بيمشي ووشه في الأرض لكن عينه لفوق.. عنين سوادهم داكن وبياضهم ناصع وفيهم نظرة قوية حادة وابتسامة ودودة. 
      المهم قعدوا المتهمين صفين على قرافيصهم.. عبد الجليل كان تالت واحد في الصف اللي ع الشمال. 
      واقف مركّز عنيَّه عليه.. لقيت إيد بتزغدني في جنبي بصيت لقيت غريب.. وشه منور بابتسامة جميلة وعنيه فيهم نظرة شماتة وإعجاب.. بادلته نظرة الشماتة والفرح وقلت له: 
      - شفت عبد الجليل؟ 
      ضحك بشويش وقال لي: 
      - الصباحية دي مباركة من أولها.. أنا أصلي شفت المرحومة أمي الليلة في المنام.. بتسلم عليك. 
      وسأل المأمور بصوت عالي: 
      - تمام المتهمين؟ 
      وضرب البيت المعاون رجله في الأرض وضرب تعظيم سلام وقال: 
      - كله تمام يا أفندم. 
      وفتحوا باب عربية الكلب.. راح ناطط ع الأرض.. حاجة بسم الله ما شاء الله.. لا تقوللي كاني ولا ماني.. ما اعرفش إيه لحظتها اللي فكرني بكلب كارنو واتمنيت من الله ولا يكتر على الله إني أشوف الكلب دا وهو ماسك الكلب كارنوا وبينسل لحمه.. قادر يا كريم. 
      ونط العسكري ورا الكلب مروبط في آخر السلسلة.. ما تعرفش مين فيهم اللي ساحب التاني.. وراح العسكري مادد إيده في المخلة ومطلع سكر قوالب.. بقى يحدف القالب لفوق يروح الكلب ناطط في الهوا ولاقطه ييجي خمس ست مرات وراح فاكك سلسلة الكلب ومسقف وقايل: 
      - إتبع.. إتبع يا نمر.. إتبع. 
      الكلب جابها من أول الطابور يحط بوزه في عب اللي قاعد ويشم شوية ويسيبه ويروح ع اللي بعده.. خلص الصف اليمين.. كانوا المتهمين واللي بيتفرجوا دمهم نشف.. واحد أغمي عليه.. وواحد عمل التقيلة في هدومه.. وواحد زعق بعلو صوته: 
      - الحقيني يامه. 
      وأنا في الحقيقة مش عايز أقول أسماء لأن بعضهم مازال على قيد الحياة ولا داعي للإحراج. 
      وبدأ الكلب يجيب من أول الصف الشمال وهب واحد اتنين وجه دور عبد الجليل الكلب حط بوزه في عبه وإذا بعبد الجليل حاطط إديه لتنين في بق الكلب اللهم احفظنا وراح فاشخ بقه ورمى نفسه على دماغ الكلب كتم نفسه في الأرض وسابه الكلب الضخم ده حط ديله بين وراكه وقال يا فكيك وفضل العسكري يجري وراه لغاية ما جابه من على ترعة التفتيش.. وظاطت العالم وفوجئنا بسعادة الباشا الحكمدار بيقول يعلو صوته: 
      - مش كلام ده يا عمدة. 
      المهم والمدهش إن ما حدش من الهلُمَّة دي قدر يقول لعبد الجليل تلت التلاتة كام ونزلوا الغفر فينا ضرب بالخرزان طفشونا. 
      وهما ماشيين خدوا عبد الجليل معاهم مقبوض عليهم بتهمة قتل الوجيه فريد بك مرشاق مع سبق الإصرار والترصد. 
      واتحول مصير عبد الجليل لقضية شغلت البلد كبير وصغير. 
      أنا كنت باروح على دكان أبو عبد الله واندس وسط الكبار عشان اسمع بيقولوا إيه واعرف أخبار عبد الجليل.. كانت كل الناس بتسأل عن مصيره وقال أبو عبد الله: 
      - مولانا الملك تركي والتراكوه زي الصعايدة ما بيسيبوش تارهم. 
      وسأل برعي الصغير: 
      - يعني حيموتوه يا حاج محمد؟ 
      فرد أبو عبد الله بثقة: 
      - الملك حيموته بإيده. 
      وصدَّق الشيخ أبو عطية على كلام أبو عبد الله فقال: 
      - إنتو عارفين إن الملك ده قوة ستين حصان.. وإن الحكما في بلاد لندرة اكتشفوا قلب صغير منبت جنب قلبه الكبير.. يعني بقلبين اللهم احفظنا. 
      ورجع برعي الصغير يسأل تاني وبإلحاح: 
      - يعني يابا محمد مين اللي يغلب فهمني.. الملك ولا عبد الجليل؟ 
      ونزل أبو عبد الله بملوكته على قفا برعي العريض وقال له: 
      - بقى عبد الجليل اللي بياكل المش بدوده ولا الملك اللي بيعصروله ستين جوز حمام في كباية كل يوم يشربها ع الريق يا حمار؟!
      ونسي برعي القفا اللي لسة واكله وقعد يحك في قفاه وقال: 
      - يا سيدي سليم يا بو مسلم.. ستين جوز حمام حتة واحدة؟!
      أنا كمان حصل لي رعب شديد من قوة إيد الملك على زور عبد الجليل.. رحت قايم وأنا باحوش نفسي م العياط على عبد الجليل وأول ما بعدت عن الدكان انفجرت بالعياط بصوت عالي. 
      وفضل عبد الجليل في سجن أبو حماد محبوس على ذمة التحقيق اتناشر شهر ما حدش في عيال العزبة نسيه وبعد سنة اتناشر شهر قدموه لمحكمة جنايات الزقازيق بتهمة القتل وأبوه شد له تلاتة محاميين كبار منهم الوزير على أيوب وحكمت المحكمة ببراءة المتهم لعدم كفاية الأدلة ورجع من محكمة الزقازيق بزفة تمانية وعشرين عربية.. اللي جاي م الزقازيق واللي قابلهم في أبو حماد ومشي وياهم واللي قابلهم على كوبري المعاهدة واللي قابلهم عند جبانة الشيخ عثمان في العباسية الكبرى ودخل لك الموكب العزبة وقعدوا يضربوا نار قدام سراية العمدة ودكان أبو عبد الله والاتنين مافيهمش صريخ ابن يومين.. ماحدش عارف راحوا فين؟ وبالليل استمر الاحتفال وجابوا فرقة بعزق ودبحوا جملين وشاب وعشر خرفان وكان فيه أكتر من تلاتين كلوب قدام دوار الحاج مصطفى الأقرع وعلى بُعد أقل من كيلومتر كانت سراية الخواجة مرشاق غرقانة في الضلمة ومهجورة. 
      بعد البراءة اتسلطن عبد الجليل في دماغ البلد وخصوصاً العيال.. وعلى رأي بتوع السيما سرق الكاميرا مني ومن غريب وانتهى الصراع الوهمي بيني وبين غريب على الزعامة المزعومة ورجعنا أشخاص عادية جداً زي كل العيال وحتى لعبة عسكر وحرامية بقى اسمها عبد الجليل والملك وماكانش حد م العيال بيرضى يعمل الملك فبقينا نعمل قرعة. 
      خط الله معيد معيد 
      كله حرب وكله صيد 
      كله مراكب خطارة 
      تخطر وتفوت في الحارة 
      يا واكل الكشك البايت 
      لا تاكله وأنا فايت 
      ع النبايت 
      ع النبايت 
      ع النبايت 
      واللي ترسي عليه القرعة يبقى هو الملك. 
      وفي ليلة من ذات الليالي بعد نص الليل سمعنا ضرب رصاص سريع.. اتهيألنا إنه في قلب العزبة والناس كلها صحيت في البيوت وقعدنا أنا وأمي وأخويا الصغير نجم بعد الرصاص ما سكت نبص لبعض واحنا ساكتين وفجأة لقيت نجم بيبص لي ويقول وكأنه بيخمن: 
      - عبد الجليل. 
      قلت له: 
      - بس القتيل ما حطش منطق. 
      أمي قالت: 
      - يسلم زنده. 
      الصبح نشفت البركة وبانت قراميطها. 
      السيد أبو دقماق كان سهران عند العمدة بيشدوا الأنفاس المعطرة وربنا يعلم كانوا بيتفقوا على إيه وخلصت السهرة وقام أبو دقماق ركب المهرة واتكل على بيته وأثناء مروره أمام جنينة محمود أبو سليم سمع خرفشة وهمس بين الشجر وف لمح البصر كان حادف نفسه من على ضهر المهرة بقى ع الأرض وإيده على زناد مسدسه فرغ الست رصاصات في اتجاه الصوت ع الضلمة.. وهو كان مشهور بأنه بيغمض عينه ويضرب ع الصوت ولازم يصيب الهدف. 
      وبعد ما فرغ الطبنجة خدها زحف في بطن الترعة من جنينة أبو سليم لسراية العمدة حوالي نص كيلومتر.. لقي العمدة واقف بيرجف وقال له: 
      - خبر إيه يا سيد.. مين اللي كان بيضرب رصاص؟ 
      قال له: 
      - مبروك يا عمدة.. عبد الجليل تعيش أنت. 
      وقبل العمدة ما يستوعب الصدمة كمل أبو دقماق: 
      - أهه متكوم في جنينة أبو سليم.. غرقان في دمه. 
      ورفع العمدة سماعة التليفون وآلو يا مركز: 
      - سعادة المعاون؟.. أنا عمدة أبو نجم.. الأمر كيت وكيت. 
      وبعد ساعة زمن كان البيه المعاون على راس قوة كبيرة شايلين المشاعل والكلوبات وبيدوروا ع القتيل في جنينة أبو سليم. 
      وتحت شجرة جوافة عجوزة ووسط بركة من الدم الطازة لقيوا جثتين لكلبين كانوا في حالة حب. 
      ما حدش في البلد قرر يداري الفرحة والشماتة.. كل الناس كانت فرحانة باللي حصل.. لكن بعض الناس ومنهم أمي كانت قلوبهم متوغوشة.
      - والنبي يابني أنا قلب واكلني على عبد الجليل. 
      - ليه يامه بتقولي كده؟ 
      - تفتكر العمدة وشيخ الغفر والمعاون والمأمور حيسكتوا ع البهدلة وقلة القيمة اللي حصلت لهم؟ 
      وقال لها نجم أخويا: 
      - وإن ما سكتوش يعني حيعملوا إيه؟ 
      قالت له: 
      - العمل عمل الله.. لكن برضه الفانس غلب الحارس. 
      قلت لها: 
      - ما تخافيش يامه.. ربنا حينصره عليهم.. زي ما نصر النبي ع الكفار. 
      قالت: 
      - ربنا يابني ينصره.. بس أنا برضه خايفة. 
      وأثبتت الأيام إن خوف أمي كان في مطرحه. 
      كان لازم الحكومة ترد اعتبارها وتسترد هيبتها اللي بعترها شبح عبد الجليل في جنينة أبو سليم.. وف سراية العمدة جهزوا الطبخة وحطوها ع النار تستوي جابوا ولد حرامي مواشي ومرشد اسمه أبو جاب الله.. واتفقوا معاه ياخد بقرة ويروح بيها لعبد الجليل بعد صلاة العشا في الليلة الموعودة اللي مافيهاش قمر ويفهمه إنه سارقها وعنده شاري في العباسية ويطلب منه الحماية في الطريق في مقابل نص تمن البقرة على شرط إن عبد الجليل هو اللي يسحب البقرة.. وعند أمينة الطوب المهجورة يتنحنح أبو جاب الله ويسيب الباقي على الله لأن السيد أبو دقماق كان قايس حبل البقرة وقايس البقرة نفسها فإذا تنحنح اللي ماسك ديل البقرة يضرب هو بالمقاس ولازم يصيب اللي ساحب البقرة.. دي لعبته. 
      وفي الليلة الموعودة خبط أبو جاب الله على باب عبد الجليل اللي كان قاعد يتعشى والحقيقة إنه فوجئ بالزيارة الغريبة دي!
      وبعد الأهلنات وشرب الشاي والذي منه سأله: 
      - خير يابو جاب الله؟ 
      - كل خير يا عم عبد الجليل.. معايا بقرة سارقها م العرب وزبونها في العباسية. 
      - طيب.. وجاي لي أنا ليه؟ 
      - ما احنا كلنا في حماية ربنا وحمايتك يا عم عبد الجليل. 
      - هات م الآخر يابو جاب الله. 
      - تمشي معايا بالبقرة للعباسية.. وأول ما ندخل العباسية أنا اللي ح اسحب البقرة وأوديها للزبون. 
      - وحتديني كام؟ 
      - النص بالنص يا عم عبد الجليل. 
      - يفتح الله. 
      واصفر وش جاب الله واتلجلج حبتين وقال: 
      - أمال عايز كام يا عم عبد الجليل؟ 
      قال: 
      - أنت التلت وأنا التلتين. 
      واتنهد أبو جاب الله وقال: 
      - اللي تشوفه يا عم عبد الجليل. 
      قال له: 
      - روح هات البقرة. 
      وراح المرشد جاب البقرة وسلم حبلها لعمه عبد الجليل ومشيوا في الضلمة على شط ترعة الإسماعيلية قاصدين العباسية اللي تبعد عن الستين حوالي ستة كيلومتر وقبل ما يوصلوا لأمينة الطوب المهجورة بحوالي تلاتين متر اندار عبد الجليل على أبو جاب الله والطبنجة في إيده وقال له: 
      - امسك ياد حبل البقرة وامشي ساكت.. لو سمعت نفسك ح افرغ فيك الطبنجة. 
      وامتثل المرشد وسحب البقرة ومشي.. وقصاد أمينة الطوب المهجورة اتنحنح عبد الجليل وطلعت الرصاصة من بندقية أبو دقماق ومعاها الصرخة الأخيرة لأبو جاب الله وخسرت الشرطة واحد من أصدقائها. 
      واتأكد سيد أبو دقماق المرة دي من موت عبد الجليل بعد ما سمع الصرخة الأخيرة وجرى في اتجاه الجثة والغفر وراه وعلى بُعد مترين من الجثة فوجئوا بنور الكشاف ضارب في عينهم وصوت عبد الجليل بيقول: 
      - قتلت راجلك يا سيد.. يا خيبتك. 
      لا سيد أبو دقماق ولا حد م الغفر نطق بكلمة وضحك عبد الجليل وقال: 
      - طب سمي عليه بقى وشيله وارميه في الحلوة.. ترعة الإسماعيلية.. وإن الله حليم ستار. 
      وقال سيد أبو دقماق وهو مش مصدق: 
      - طول عمرك راجل يا بو الحاج.. أنا عايز أقعد أنا وأنت في الوقت والمكان اللي يريحك.. عايزين نصفي اللي بيناتنا. 
      وضحك عبد الجليل وقال له: 
      - اللي بيناتنا ما يتصفاش يابو دقماق.. تمام زي اللي بين الديب والغنم. 
      وقال سيد أبو دقماق للغفير إبراهيم الطيب: 
      - شيل الواد ده طُشُّه في الحلوة. 
      وقال عبد الجليل بمنتهى الحزم: 
      - إنت اللي حتطشه في الحلوة يا سيد.. وامتثل أبو دقماق المرعب وشال الجثة وحدفها في الحلوة وغرقت هدومه من دم القتيل وفوجئ بعبد الجليل بيقول له: 
      - اقلع الجلابية وهاتها. 
      وامتثل.. ولف عبد الجليل الجلابية بدمها وقربها من وش أبو دقماق وقال له: 
      - لو لعبت بديلك تاني.. ح اقطعهولك. 
*	*	*




الفاجومي (7)

السفــــــــــر
.. إلى الزقازيق
      

      
      بعد موت أبويا المفاجئ.. طعم الحياة مرَّر ولونها بهت.. والأحلام الوردية اصفرت واسودت الدنيا في عين الست أم عبد العزيز وشالت الحمل بدري.. وسبحان المعين. 
      كان المفروض إن محمد أخويا يمشي في التعليم العام ويتخرج من الجامعة عشان يعوض فشل عبد العزيز في الدراسة وموت مديحة – العروسة.. بينما كان طريق العبد لله حيبدأ من كُتّاب الشيخ أبو عيطة وينتهي بعالمية الأزهر الشريف والعمة ولقب العلام الجليل لشخصي الضعيف. 
      ومات أبويا ومحمد في سنة تانية ابتدائي في مدرسة أبو حماد وأنا في الكُتاب وكان المنطقي إن محمد أخويا يسيب الدراسة أم مصاريف واستمر أنا في الكُتاب أبو كيلة شعير.. لو المسألة مسألة فلوس يعني. 
      أما بقى لو الحكاية رهان على حصان سبق فأنا لها ولا فخر. 
      أولاً: تدهور العلاقات والنزاع المسلح اللي كان ناشب بيني وبين الشيخ أبو عيطة ماكانش سببه غبائي ولا تخلفي في الحفظ.. دنا كنت بامسح عشر ألواح في اليوم بينما أجعص عيل كان بيمسح تلات ألواح.. المسألة إن فيه عدم استلطاف متبادل بيني وبين سيدنا لسبب جنونه وشطحاته اللي مالهاش أي مبرر.. وأنا متأكد إنه بدون الشطحات دي ونوبات الاستظراف اللي كانت بتلبس جتته كان ممكن نبقى مع بعض زي السمنة ع العسل. 
      ثانياً: محمد أخويا كان مدبلر سنة أولى ابتدائي وعلى وشك الدبلرة في سنة تانية بإذن واحد أحد.. لكن اللي حصل إنهم قعدوني من الكُتاب عشان اشتغل في الغيطان تمللي وكان رأي أمي في المسألة دي إن محمد ما يقدرش على شغل الفلاحة والبهدلة.. لأنه كان وشه أحمر وعنيه زرق وشعره أصفر!
      وكانت صفية أختي اللي هي أكبر من محمد بتساعد عبد العزيز والشوادفي ابن أبويا إبراهيم وأمي زوبة في شغل الغيط. 
      اندمجت في حياتي الجديدة وبسرعة بقيت جزء من الألعاب اللي بيمارسها الأنفار في أوقات العمل والراحة.. عشقت غنا البنات والولاد واحنا بنشتغل وعشقت لعب السيجة وخط الله معيد معيد وحرامية الدور والمكحوش وحميت بوشه وتلابطني وصيد السمك من الترع والرشاشيح وحلقات الذكر بالليل والفكه والطاقية في اللعب اللي كنا بنلعبها في ليالي القمر. 
      الحاجات البسيطة دي كانت هي اللي خلقت علاقة العشق بيني وبين المكان اللي هو عزبة أبو نجم أدفا حضن ضمني وملاعب الصبا وموطن القلب والروح وبهجة النظر أوقات كنت باقول بيني وبين نفسي: 
      - الحمد لله إن أبويا مات وما كملتش في الكُتاب وسافرت مصر أدرس في الأزهر.. ماكنتش قادر على مجرد تصور بعدي عن عزبة أبو نجم.. حتى مولد أبو مسلم اللي كانوا العيال يستعدوا له ويحوشوا له طول السنة.. عمرى ما رحته. 
      كنت خايف أروح المولد ما ارجعش!
      كنت عاشق بجنون لكل شيء في عزبتنا.. إلى أن كان ذات يوم جمعة.. تاريخ ما اعرفشي كام سمعت أمي وهي بتقول بصوت باسم: 
      - اسم الله ياخويا.. يا مرحباً يا حلة البركة. 
      شوية ودخل خالي حسين أبو سماحة.. ابن عم أمي وابن عم أبويا اللي كان بيزورنا في بيت الزقازيق ويسهر عندنا ويلاعب أبويا طاولة وكان أبويا بيغلبه دايماً.. المرة الوحيدة اللي هو غلب فيها حصلت لى كارثة. 
      - أنا كنت قاعد جنبه وهو بيلعب ويظهر إنه اتفاءل بوشي راح مديني قرش صاغ مخروم حطيته تحت المخدة ونمت.. وصبحت الصبح أدور ع القرش صاغ؟.. أبداً.. وصرخت صرخة أثارت الفزع في البيت وجت أمي جري من أوضتها وحاولت مديحة أختي تاخدني في حضنها رحت عاضضها في دراعها صرخت ورمتني في الأرض وأخيراً اكتشفنا إن محمد أخويا هو اللي سرق القرش صاغ بشهادة صفية أختي وقام بدري.. ودي مش عوايده.. ونزل ع المدرسة.. وكانت المدرسة في آخر الشارع. 
      ونزلت لك زي المجنون وفضلت أجري لغاية ما وصلت المدرسة لقيت بوابتها الحديد الكبيرة مفتوحة دخلت لقيت التلاميذ واقفين طابور ومعاهم المدرسين والناظر وبيقولوا نشيد الصباح: 
      حفظ الله الملك 
      ورعى الله علاه 
      ربنا والفضل لك 
      احمه وانصر حماه 
      أنا عجبني الغنا وقفت أغني معاهم وأبص ع الناظر.. كان راجل قصير ورجليه مفرشحة وكان اسمه الأستاذ عبد العزيز القط وأول ما خلص النشيد رحت جاري ع الناظر وداخل بين رجليه وجايبه بسناني من لبلوب وركه وحطيت غلِّي من عملة محمد أخويا ورحت غارز سناني في لحمه.. الراجل صرخ بعزم ما فيه: 
      - يا لهوتي يامه.. حوشوني يا ناس.. الحقوني يا مسلمين. 
      وفوجئت بريحة بشعة خارجة من مؤخرته رحت سايبه راح واقع على الأرض مسورق وقلت له: 
      - إف.. جتك القرف إنت مفسي؟
      الأول المدرسين قعدوا يضحكوا وبعدين اتكاتروا علىَّ ومسكوني ولما عرفوا الحكاية حبسوني أنا ومحمد أخويا في المراحيض لغاية ما جه أبويا استلمنا وما بطلش ضحك من لحظة ما خرجنا من باب المدرسة وراح حكى لأمي وأخواتي وهو بيضحك واداني شلن وقعدوا يضحكوا طول النهار. 
*	*	*
      المهم.. دخل خالي حسين وبعد السلامات ودعوات أمي له بطولة العمر وشرب القهوة.. بدأ الكلام بينهم يبقى وشوشة وبدأوا يبصولي بإشفاق ويبتسموا لي بشكل ما يطمنش وفجأة ارتفع صوت خالي حسين بيقول لأمي: 
      - خبر إيه يام عبد ياختي.. وحدي الله أمَّال.. ابنك في حبة عيني من جوا.. هو فؤاد مش أخو عفاف؟ 
      بصيت على أمي لقيت وشها غرقان دموع من إنها ما كانتش بتعيط.. لكن إيه رأيك بقى عمري ما شفت وشها بالجمال ده؟
      وقامت أمي وخدتني في حضنها ودخلت أوضتها وقلعتني هدومي ولبستني جلابية العيد اللي فات والصندل اللي كان أبزيم فردته الشمال مقطوعة وضايع.. وقعدت تبص لي من فوق لتحت وباستني وقالت لي: 
      - اسم النبي حارسك وضامنك.. زي القمر! 
      وخدتني في حضنها وضمتني بشدة وفضلت تبكي بكا من غير صوت ومسحت دموعها وخرجنا من الأوضية لقينا خالي حسين واقف وأول ماشافني ضحك وقال لي: 
      - اسم الله على عريس بنتي اسم الله. 
      راحت أمي واخداني في حضنها وقالت لحالي حسين: 
      - يا زين ما أخذت لبنتك يابو عفاف. 
      وملست على شعريه بحنان وقالت: 
      - دا هو الراجل اللي في ولادي. 
      وقالت لي: 
      - إنت حتسافر مع خالك حسين على مدرسة الزقازيق وفي المسامحة حتيجي في حضن أمك هنا. 
      وسحبني خالي حسين من إيدي وخرجنا عشان أسافر لأول مرة وأسيب عزبة أبو نجم لوحدي.. ما اعرفش إيه جرالي ساعتها.. مشيت جنب خالي حسين ساكت لا أنا فرحان ولا حزين.. لا أنا موافق ولا رافض.. زي الدبيحة اللي رايحة المجزر.. لحد ما وصلنا فم ترعة الملاك وقابلتنا نسمة العصاري شايلة صوت العيال بيغنوا وهما بيشتغلوا في غيط المدور: 
      أوحه بقرة حاحا
      أوحه النطاحة 
      أوحه حلبت شخبين 
      أوحه والباقي فين 
      أوحه شربة الراعي 
      أوحه والراعي فين 
      أوحه حدا ابن عمه 
      أوحه دا وابن عمه 
      أوحه ما سيِّل دمه
      أوحه يا دم الشوم
      أوحه عد الفيوم 
      أوحه فيومه خضرا 
      أوحه ما عدت طنطا 
      أوحه طنطا شراقي 
      أوحه فيها وز عراقي 
      أوحه ناكل وندبح 
      أوحه نرمي العضام 
      أوحه في سوق شاهين 
      أوحه شاهين ما مات 
      أوحه خلف بنات 
      أوحه وبناته تسعة 
      أوحه اتجيهم لسعه 
      واحدة منهم راحت تملا 
      رجعت حبلى 
      قابلها ابن السلطان 
      قرصه التعبان في كحكوحة 
      طلع روحه 
      يا عم ياللي قاعد ع الحيط 
      انت حللي ولا ضيف
      أنا ضيف ومعايا سيف 
      باطير روس الظالمين 
      الظالمين الظالمين 
      ما قدرتش أمسك نفسي وأنا سامع العيال بيغنوا من غيري ورحت معيط وقايل: 
      - آه يا حبيبتي يامه. 
      لقيت خالي حسين خدني في حضنه وفضل يطبطب علىَّ وهو بيقول: 
      - خبر إيه يا هايف.. دانت حتروح المدرسة.. وتطلع أفندي زي أوك عزت وخالك حسين.. وح أجوزك عفاف بنت خالك. 
*	*	*
      يوم السبت خدني خالي حسين الصبح وركبنا عربية حنطور وصلنا للمدرسة ودخلنا أوضة الناظر راجل قصير وتخين فكرني بالأستاذ عبد العزيز القط.. وبعد ما خالي حسين شرب القهوة مع الناظر سابني وخرج.. وخدوني طلعوني ع الدور التاني قلعوني هدومي ولبسوني بنطلون شورت وقميص كاكي.. وحجزوني في الدور التاني لحين بلوغي السن القانوني اللي يسمح لي بنزول فصول الدراسة والورش: 
      - كانت المدرسة دي هي ملجأ الأيتام بالزقازيق اللي بناه المحسن الكبير عبد اللطيف بك حسنين وهبة اللي كان تمثاله النصفي محطوط على قاعدة رخام في وسط الجنينة اللي في حوش الملجأ. 
      من سنة 1936 إلى سنة 1945 وأنا واحد من غلمان ملجأ الأيتام بالزقازيق الميَّة وخمسين.. عنبر ألف ستين غلام وعنبر ب ستين غلام وعنبر جـ تلاتين غلام. 
      أول ليلة قضيتها في الملجأ كانت على سرير نمرة واحد في عنبر ألف وآخر ليلة قضيتها كانت على سرير 149 في عنبر جـ.
      يعني في خلال عشر سنين جبتها من شرقها لمغربها في التلات عنابر وفي الورش بدأت بورشة الأحذية وحققت فيها فشل باهر وخرجت منها مذموماً مدحوراً بعد ما ضربني أحمد أفندي سعيد مدرس الورشة بقالب جزم خشب مقاس 44 في دماغي وأنا قاعد نايم جنبه.. أنا صحيت على ألم رهيب في دماغي وسمعته بيقول: 
      - قوم.. أنت حتشخ جنبي. 
      بعد كده رحت ورشة الترزية اللي كان مدرسها محمد أفندي الليثي أبو كرش ضخم وفضلت فيها لغاية ما اتخرجت من الملجأ وأنا مش فاهم طظ من سبحان الله غير جملته اللي كان دايماً يقولها لي كل ما استأذن منه أروح المراحيض.. يقول لي: 
      - شخ واغسل وشك.. "ويروح ضاحك".
      حاجتين كان نفسي أعملهم في الملجأ لكن كل الظروف اتجمعت وشكلت حاجز منعني من إني أعملهم. 
      الحاجة الأولى.. إني أشترك في فرقة الموسيقى النحاسية اللي كان بيقودها محمد أفندي ندا. 
      الحاجة التانية.. إني أشترك في فرقة الموسيقى الوترية اللي كان بيقودها عازف الكمان الموهوب محمود أفندي حنفي. 
      يمكن محاولات كلها كانت على استحياء.. بس هو دا أنا دايماً. 
      وانقضوا العشر سنوات العجاف وما قدرتش أحقق حاجة من الحاجتين دول صحيح كان عندي إحساس بالظلم وسوء الحظ.. لكن أمي عملتنى من ضمن ما علمتني إن الخيرة دايماً فيما اختاره الله.. والحقيقة إن الاعتقاد ده مريح! 
      عشر سنوات كانت مزدحمة بالأحداث العامة.. على المستوى المحلي استفتحنا بموت الملك فؤاد وتنكيس العلم الأخضر أبو هلال وتلات نجوم.. وبعدين تتويج الملك فاروق ملك على مصر والسودان وبلاد النوبة وكردفان ورفع الأعلام ونصب الزينات والاستبشار بعهد كله رخاء وخير وبركة ومات الملك عاش الملك.. وتعليقاً على كده أدلى الأسطى محمد الليثي بدلوه فقال: 
      - اللي مات كلب واللي جاي كلب ابن كلب.. إنما بقى تقول إيه.. دي بلد اللي يجوز أمي أقول له يا عمي. 
      لكن الشيخ إبراهيم الدسوقي اللي كان متعين مدرس عربي في الملجأ وما نفعش فعينوه ظابط التعيين في المطبخ اتهم الأسطى محمد الليثي رئيس الترزية بالكفر والإلحاد وقال له: 
      - دي أفكار ثورجية واحنا لازم نطيع الله والرسول وأولي الأمر منا. 
      ورد عليه محمد الليثي بتهكم: 
      - والنبي تخليك أنت في العدس والبصل يا شيخ إبراهيم.. يا مصنن. 
      وضحك كل من في ورشة الترزية سواء الغلمان أو الصنايعية اللي كان الملجأ بيشغلهم بالأجر أحياناً وقال الأسطى ميخائيل أبو قتب: 
      - أتاريني كل ما باشوف عم الشيخ إبراهيم باعطس. 
      وثار الشيخ إبراهيم الدسوقي واتهم الأسطى محمد الليثي بأنه موسكوفي وبيحوي البلشفيك في ورشة الترزية وفوجئنا بمحمد أفندي الليثي راح هاجم ع الشيخ إبراهيم الدسوقي وضربه بالمقص في رقبته راح الشيخ إبراهيم واقع في الأرض وشالوه ع العيادة عند التمرجي محمود المدني اللي كبس له الجرح تراب وربطهوله بكم قميص قديم بحجة إن ماعندوش مرهم ولا شاش لأنه ما استلمش العهدة.. لكن عبد الحليم أفندي شهوان مدرس الحساب اعتبر إن دي إهانة لكل المدرسين وضرب محمود المدني بالركبة في محاشمه واتهمه بتبديد العهدة وعملوا له تحقيق وشهد عليه عطية أفندي المخزنجي وانتهى التحقيق بأنهم نقلوا محمود المدني المطبخ عند الشيخ إبراهيم الدسوقي وعينوا بداله محمد ناصر مساعد الأسطى محمد الطباخ تمرجي!
      من الأحداث العالمية في عشر سنين الملجأ قيام وانتهاء الحرب العالمية التانية وعلى فكرة أنا كنت باشجع هتلر وكنت متبني قضيته بحماس جنوني.. مش عارف ليه لغاية دلوقتي!.. الحاجة اللي عارفها إني كنت باتمنى إنه ينسل لحم لنجليز زي ما اتمنيت إن الكلب هول ينسل لحم كلب كارنو.. لكن الخواجة هتلر خذلني وسلم في فبراير سنة 1945 ولأن الملك فاروق كان مولود يوم 21 فبراير سنة 1920.. نفس اليوم اللي اتولد فيه عبد العزيز أخويا.. انتهز الشاعر صالح جودت الفرصة وربط هزيمة هتلر بعيد ميلاد الملك فاروق وكتب غنوة غناها مطرب الملوك والأمراء الأستاذ محمد عبد الوهاب بتقول: 
      هل السلام في مواعيدك 
      زاهر وجميل 
      وبشر الدنيا بعيدك 
      يا حبيب النيل 
      وهي أعيادك بمعاد 
      دي كل أيامك أعياد 
      وهكذا شهدت العشر سنوات العجاف صعود وسقوط الرايخ التالت في ألمانيا الهتلرية. 
      ومن الأحداث اللي باعتبرها شخصية في العشر سنين إياهم تشريف محمد أخويا للملجأ بعد ما عجزت أمي عن مواصلة دفع مصاريف مدرسة أبو حماد الابتدائية ومن الصدف العجيبة إن محمد أخويا وصل الملجأ في نفس اليوم اللي وصل فيه الغلام عبد الحليم علي إسماعيل شبانة من قرية الحلوات مركز ههيا شرقية واللي بقي بعد كده اسمه عبد الحليم حافظ أهم وأذكى مطرب عربي ظهر في العصر الحديث بعد عبد الوهاب واللي قدر هو ومجموعة من الفنانين الشبان سمير محجوب ومحمد الموجي وصلاح جاهين وكمال الطويل يخلقوا مدرسة جديدة في الطرب العربي ويفرضوا لأنفسهم مكان على خريطة الموسيقى والغناء في عصر دولة المطربين وفي عز سطوة وجبروت الملكين أم كلثوم وعبد الوهاب! 
      ومن حماقاتي إني كنت عامل راسي براس عبد الحليم اللي كان بيعزف على آلة كلارنيت في فرقة الموسيقى النحاسية بقيادة محمد أفندي ندا.. كان يوم ما يبات محمود أفندي حنفي نوبتشي يجيب الكمنجة ويجيب عبد الحليم وبعد عدة تقاسيم ساحرة يخلي عبد الحليم يغني وبعدين ييجي دوري أغني.. كان عبد الحليم صوته مزيج من صوت أمي وصوت فيروز كان بيقشعر جسمي وأنا باسمعه وكان دايماً يغني حياتي أنت بتاعة عبد الوهاب.. وأنا كنت أغني مادام تحب بتنكر ليه بتاعة أم كلثوم. 
      أنا طبعاً مازلت مندهش من جرأتي.. إزاي أغني مع عبد الحليم؟! 
      نفس الدهشة تنسحب على موقف محمود أفندي حنفي اللي كان بيعزف لي بنفس الحماس اللي بيعزف بيه لعبد الحليم.. سبحان الله يرزق الهاجع والناجع والنايم على بت ودنه. 
      تفضل من أحداث سنين الملجأ.. الحادثة الأخيرة اللي هي سقوط عصفور الكناريا الطروب عبد الحليم شبانة من فوق الملجأ وإصابته بعدة كسور في ضهره ورجليه إضافة لكسور الركبتين اللي نتجت عن سقوط باب فوقه وهو لسه طفل بيحبي بعيداً عن حضن الأم اللي ماتت وهي بتولده بالبلهارسيا – المرض الفولكلوري للشعب المصري – لكن تشاء الأقدار العجيبة أن ينجو الفتى النحيل اليتيم من كل هذه الحوادث ويخرج من المستشفى على مصر أم الدنيا عشان يعيش في كنف أخوه المطرب إسماعيل شبانة اللي كان بيشتغل في معمل أدوية دوش ويلتحق بمعهد الموسيقى العربية ويتخرج منه عازف على آلة الأبوا وبعدها وبالصدفة البحتة يحترف الغناء تحت اسم عبد الحليم حافظ. 
*	*	*
      سنة 1945 وكأنك يابو زيت ما غزيت.. رجعت لحضن عزبة أبو نجم بشوق وفرحة ما فكرتش في العشر سنين اللي ضاعوا من عمري أونطة في ملجأ الزقازيق.. كنت مستعد أشتغل أي حاجة عشان ما أفارقش البلد.. وكانت فرحة عمري يوم ما جت عمتي نظلة أم إكرام تطلب من أمي إني أشتغل عندهم كلاف للبهايم.. ساعتها شفت الانكسار والهزيمة في عنين أمي اللي فوجئت بحماسي للفكرة وموافقتي الفورية عليها.. كان الاتفاق إني أشتغل كلاف بهايم يعني راعي.. في البيت والغيط في مقابل إني آكل واشرب ويجيبولي جلابية زفير في الصيف وجلابية كستور في الشتا ويدوا لأمي خمسين قرش كل شهر! يابلاش. 
      وكانت أمتع لحظات حياتي لما كنت أروح الصبح أطلع البهايم من الزريبة وأنا باغني بصوت عالي وتصحى إكرام على صوتي وتيجي تصبح علىَّ. 
      أيضاً في ليالي الخميس من أول كل شهر لما كنا بنسهر مع حفلة أم كلثوم وكانت دايماً تقدم في الوصلة الأولى أغنية معروفة وتخلي الأغنية الجديدة للوصلة التانية وكنت في الاستراحة بين الوصلة التانية والتالتة أعيد لهم الأغنية الجديدة بحذافيرها وكانت هي تيجي تقعد جنبي وأنا باغني ودا كان كفاية علىَّ وأكتر من الكفاية كمان. 
      بدأت مواهبي تتفتح وأنا على مشارف سن السبعتاشر اتعلمت ألعب كرة القدم من ولاد عمي الطلبة والموظفين أثناء وجودهم في العزبة في الأجازات.. وشوية شوية أصبحت لاعب أساسي في فريق العزبة وهداف الفريق!
      في المباريات اللي كنا بنقابل فيها مجموعة من فرق داير الناحية وخصوصاً فريق كفر أبو نجم اللي كانت المنافسة على صدارة فرق داير الناحية بتنحصر بيننا وبينه وكان أهم لاعب في فريق الكفر هو عبد الحميد أبو حمد ابن عمي.. كان لاعب موهوب جداً في كرة القدم وكان بطل المدارس الثانوية على مستوى القطر في القفز بالزانة وكان لاعب بنج بنج موهوب وأنا مندهش إنه مالمعش رياضياً رغم أنه التحق بالكلية الحربية واتخرج منها ضابط في القوات المسلحة. 
      وفي لعبة – الباط – اللي هي الجودو الفلاحي ماكانش فيه عيل يجيبني الأرض لا من جيلي ولا من الجيل اللى أكبر.. غريب ابن أم تهامي هو فقط اللي كان بيطلع معايا دايماً – فرش حصير – يعني تعادل.. وبعد عدة محاولات قررنا أنا وهو ما نلاعبش بعض تاني. 
      وفي صيد السمك كانوا يستبشروا بوشي.. ويستغلوا قدرتي العضلية على نزح أكبر كمية من المية بالجردل أو الصفيحة لتسهيل عملية صيد السمك اللي بيبقى قوي جداً في المية علاوة على إني كنت باستغل قوة أعصابي وعضلاتي في القبض على السمك الكبير والخروج بيه خارج الميه. 
      وفي لعبة المكحوش كانوا يختاروا لي أضعف فريق وكنا دايماً بنكسب رغم قوة أفراد الفريق المنافس. 
      وفي العمل كنت صوت الولاد في أغاني العمل بعد ما حفظت كمية كبيرة من الأغاني كنت بارد بيها على أغاني البنات اللي كانت زكية أم عبد القادر أحلا صوت يغنيها. 
      بحر من السعادة كنت غرقان فيه لشوشتي في عزبة أبو نجم.. حتى ضرب عبد العزيز أخويا القاسي كنت بانساه وباتحمله مادام مش حيبعدني عن البلد. 
      لكن الفقر واستئثار عبد العزيز أخويا بكل شيء جعل استمرار الحياة في عزبة أبو نجم مستحيل.. صفية اتجوزت في كفر أبو نجم.. ونجم كبر وبيشتغل في غيط أبويا إبراهيم وعبد العزيز بيشتغل كاتب أنفار في تفتيش الملك وأنا ماقدرتش أستمر في خدمة أبويا سليم لندالته الشديدة في التعامل معايا فانتهت علاقتنا بالمشهد التالي: 
      عصرية يوم خميس صيفي وأنا واقف أمام بقالة أبو عبد الله لابس الجلابية ع اللحم ولابس في رجليا – كنجة سودا بتاعة مجدى ابن عمي – والجمهور واقف حواليَّا وكلهم بيترجوني أشد حيلي النهارده ويفهموني إن الآمال كلها معقودة علىَّ وأنا بمنتهى الألاطة باوعدهم إننا حنكسب المباراة اللي كان فاضل على بدايتها حوالي نص ساعة ودي كانت أول مباراة ألعبها ضد فريق كفر أبو نجم الرهيب اللي كان عقدتنا على مدى التلات سنوات الأخيرة وقال أبو عبد الله: 
      - نغلبهم مرَّة يا ولاد. 
      - أنا متطمن مادام فؤاد حيلعب النهارده. 
      وأنا طاير في السما وباحلم بالزفة اللي حنعملها بعد الماتش والعيال شايليني على كتافهم وبيلفوا بيا العزبة وإذا بأبويا سليم جاي شاقق طريقه بين المشجعين وقايل لي. 
      - إنت واقف هنا ليه؟.. إمشي اسقي البهايم. 
      بلعت الإهانة وقلت له: 
      - لسه ساقيهم. 
      قال لي: 
      - روح اسقيهم تاني. 
      قلت له: 
      - لا مش رايح. 
      قال لي: 
      - طب اقلع الجلابية اللي أنا لسه جايبهالك. 
      رحت مالخ الجلابية وراميها في وشه ووقفت عريان وبالكنجة والشراب المخطط.. راحوا العيال مسقفين وشالوني عريان على كتافهم وودوني الملعب لقيت فريقي وفريق الكفر في انتظاري وأول ما شافوني انفجروا بالضحك وقال لهم غريب: 
      - هي دي الخطة الجديدة اللي حنلاعبكم بيها ونغلبكم!
      ورد عبد الحميد ابن عمي كابتن فريق الكفر وقال: 
      - أنا عندي شورت خد البسه. 
      قلت له: 
      - لأ.. أنا ح العب عريان. 
      قال لي: 
      - لا.. أنا خايف على روحي من الفتنة "وضحكنا".
      ودي كانت نهاية علاقة العمل اللي بيني وبين أبويا سليم. 
*	*	*
      في الفترة دي كان محمد أخويا اتخرج من الملجأ بعد ما اتعلم العزف على آلة السكسفون في فرقة الموسيقى النحاسية واتعلم في ورشة الطباعة وسافر على مصر اشتغل في مطبعة مصر وفي أثناء إحدى زياراته للبلد أمي اشتكت له من سوء الحال ومن عدم وجودي في عمل دايم فقرر إنه ياخدني معاه مصر أم الدنيا وعلى قد ما كنت فرحان إني ح اشوف الترماي وقصر عابدين على قد ما كنت حزين على فراق البلد. 
      وفي أول مقابلة بيني وبين القاهرة حسيت بالخوف! 
      دوامة رهيبة والناس جواها زي القش والتراب جوَّا فسية العفريت.. اشتغلت ترزي عند الأسطى أبو سريع في التربيعة.. كان متجوز اتنين وبيأفين عشان يلاحق عليهم وكان بيديني خمسة تعريفة في اليوم من تمانية صباحاً لغاية اتناشر نص الليل.. سبته واشتغلت في مصنع غزل عند واحد خواجة في كلوت بيه وحرضت مظاهرات سنة 1946.. وكنت أيامها بابيع ظروف وجوابات في الترماي واتعلمت أنط من ع الشمال وانزل وش دي كانت فرصة قدامي عشان أشارك في المظاهرات وأنا في منتهى السعادة وكان ميدان التحرير اسمه ميدان الإسماعيلية وكان فيه معسكر إنجليزي مكان الجامعة العربية وفندق هيلتون.. كانت المظاهرة تبدأ من الأزهر الشريف ندخل الأول نسمع الخطب الوطنية الملتهبة من القسس والمشايخ.. وبعدين نخرج نقلب ترماي 19 بتاع شارع الأزهر وننطلق في اتجاه العتبة الخضراء ثم شارع عبد العزيز ثم شارع الساحة ثم شارع باب اللوق ثم ميدان الإسماعيلية ونفضل نضرب لانجليز بالطوب لغاية ما يبدأوا هما يضربونا بالرصاص فنطلع نجري على سراية عابدين نشتم الملك والإنجليز والأحزاب ونروح بعد ما نتواعد على بكرة في نفس الميعاد والمكان. 
      - الصبح في الأزهر.. جوا الجامع.. ماحدش يتأخر يا رجالة. 
      ومن الهتافات الظريفة التي علقت في دماغي لوقتنا هذا: 
      - الجلاء بالدماء.. اليوم حرام فيه العلم.. مصر والسودان لنا وانجلترا إن أمكنا.. ساعدونا يا عساكر.. بائع الأوطان كافر. 
      دي كنا نقولها لما نشوف عساكر الدرجة التانية جايين بالخوذ والخرزان التخين والدروع.. يروح واحد قايل: 
      - أبو الليف وصل. 
      نروح قايلين على طول: 
      - ساعدونا يا عساكر. 
      والغريب في الأمر انهم أول ما كانوا يسمعوا الهتاف ده ما كانوش يهجموا.. ومرة عسكري منهم سقف لنا والظابط ضربه على قفاه فقعدنا نشتم في الظابط لحد ما مسك العسكري باس على راسه وحضنه راحوا كل العساكر والمظاهرة مسقفين. 
      ومن أطرف الحاجات اللي شفتها راجل صنايعي بيصلح بوابير الجاز شايلينه وماسك وابور لحام مولع وبيهتف واحنا وراه: 
      - يا الجلاء يا الحريقة.. يا الحريقة.. يا الحريقة يا الجلاء. 
      كنا ساكنين أنا ومحمد أخويا في عطفة ندا في الحسينية في مطرح مفروش ع السطح وفيه دورة ميه مستقلة وكانوا واخدين علينا قايمة بمحتويات المطرح اللي هي سرير بواحد مرتبة وواحد مخدة وواحد لحاف وكنبة بلدي بواحد مرتبة واتنين مسند وواحد ملاية وواحد وابور جاز وواحد طشت غسيل وواحد زير بواحد حمالة وواحد قلة بواحد غطا نحاس في واحد صينية نحاس وواحد براد شاي صاج بواحد كباية قزاز ياسين م الأصلي وكان إيجار المطرح خمستاشر قرش تدفع بإيصال كل أول شهر وكانت صاحبة البيت اسمها أم مُلعب وكانت ساكنة مع بنتها مُلعب في الدور الأرضي وكانت هي مرافقة المعلم عيد بلاص صاحب القهوة وبنتها مرافقة بيومي الطرشجي وف ذات ليلة قعدوا الأربعة سكروا مع بعض وقاموا دوروا الضرب في بعض وكنت أنا لوحدي في المطرح لأن محمد كان بايت برة وفوجئت بخبط شديد ع الباب قمت أفتح لقيت مُلعب عريانة ملط أول ما فتحت الباب راحت زقاني وداخلة وقالت لي: 
      - إحميني لو كنت راجل.. إحميني الله يستر عرضك.. ابن الكلب عايز يقتلني. 
      وراحت طالعة ع السرير ومتغطية باللحاف.. أنا الدم سخن في دماغي وخدتني نخوة الشراقوة.. وفوراً استحضرت سيرة عنتر بن شداد وازاي كان يحمي الحريم حباً في سواد عيون حبيبته عبلة بنت مالك وتذكرت إكرام فزعقت بعلو صوتي: 
      - أنا.. أنا.. أنا.. أنا. 
      ولما مالقيتش كلام أقوله استلفت كلام من عنتر بن شداد فصرخت تاني: 
      - أنا الموت الأحمر.. أنا الأسد الغضنفر.. أنا المدعو بعنتر. 
      وباضرب بعيني لقيت بيومي الطرشجي واقف ع الباب ولابس فانلة بس وماسك في إيده رقبة قزازة وقال لي بصوت سكران: 
      - فين الولية؟ 
      قلت له: 
      - اتفضل يا عم بيومي. 
      ومن حسن حظه إني كنت حاطط البراد ع الوابور قبل ما تطلع مُلعب عشان أشرب شاي وابص الاقي المية بتغلي رحت جايب البراد من ع الوابور وزاعق بعلو صوتي: 
      - هل من مبارز؟ هل من مناجز اليوم يوم الهزاهز. 
      ورحت ملبس البراد بالميه السخنة في خلقته راح صارخ: 
      - عيني ضاعت. 
      ونزل ع السلم – يعوي زي الكلب اللي كل قالب طوب في رأس قلبه – وقبل ما استوعب اللي حصل سمعت ضحكة مُلعب أم ديل ولقيتها رفعت طرف اللحاف وقالت لي: 
      - تعالى.. تعالى هنا ف حضني.. دانت عليك كلام ولا بتوع التياترو. 
      قلت لها: 
      - استني بقى لما نشوف المصيبة دي حترسي على إيه. 
      ضحكت وقالت لي: 
      - إنت خايف يا أفلاحوكش؟.. ما تخافش طول ما أنت ف حضني.. دنا مُلعب والأجر على الله.. تعالى بقى وخليك راجل على طول. 
      ودى كانت أول تجربة في حياتي.. بس يا خسارة ما طولتش لأنه تاني يوم ومحمد أخويا راجع من الشغل اصطادوه عمال معمل الطرشي وجروه على جوا المعمل وفضلوا يضربوا فيه لحد ما خلوا بربوره دم وكسروا درج النقدية وشيلوهوله وزفوه لغاية نقطة الحسينية وهناك عرض المعلم بيومي إنه يتنازل عن المحضر على شرط نعزِّل م البيت.. وما كانش قدام محمد غير إنه يقبل وخرجوا من النقطة.. الحاج بيومي على معمله.. ومحمد اخويا ع البيت لقيني.. أول ما بص في وشي قال لي: 
      - إنت لسه هنا يا نجس؟ 
      أنا شفت منظره المشلفط وعنيه اللي الشر بينط منها خدت السلالم أربعات وهو ورايا وكل ما إيده تطول حاجة يحدفني بيها وفضل يطاردني زي الكلب الجربان لغاية ميدان باب الشعرية ولما تعب وقف وقال لي بعلو صوته: 
      - على أمك يابن الكلب يا نجس.. وإياك تعتب هنا تاني. 
      أنا قلت في عقل بالي: 
      - بركة يا جامع.. وملعون أبوكي يا مصر.. وأبو اللي عايز يرجع لك تاني. 
      واتجهت إلى شبرا البلد وأول ما رجلي طالت شط الترعة الإسماعيلية حسيت إني طاير من الفرح.. طاير وباتمنى آخد الطريق في خطوة واحدة عشان ارجع للحمي تاني.. وحسيت بالانتصار على كل الظروف اللي بتحاول تبعدني عن الحضن الدافي الحنين.. عزبة أبو نجم.. وطني الحبيب الجميل.. ورجعت ماشي. 
*	*	*
      وقدرت أمي تجيب لي واسطة من أبويا عطية أبو إبراهيم ريس الأنفار في عريشة عشرين في تفتيش الوادي اللي مساحته أربعة وعشرين ألف فدان ممتدة من العباسية الكبيرة حتى التل الكبير وكل المساحة دي بما عليها ومن عليها من زرع وضرع وبني آدمين كانت ملك جلالة الملك فاروق الأول ملك مصر والسودان وبلاد النوبة وكردفان!
      وكانت عريشة عشرين تبعد عن عزبتنا سبعة كيلومتر كنت باقطعهم يومياً رايح جاي ماشي على رجليا!
      أول يوم استلمت شغلي رحت العريشة كتبت اسمي وقالوا لي: 
      - روح على غيط الرُّز ع الرشاح الكبير وانزل مع الأنفار نقي الرز. 
      مشيت على الرشاح الكبير في اتجاه الأنفار ولما بقى بيني وبينهم حوالي خمسميت متر بدأت أسمع غناهم الجماعي وفجأة شفت بعيني صوت ساحر جاي على وش الميه.. صوت يمامة بتغني وهما يردوا عليها:
       هي: يا جميل لمه ودا قمحك اللي بدرته. 
      هما: يا جميل لمه ودا قمحك اللي بدرته. 
      هي: يا جميل لمه والبنت قالت لأبوها. 
      ما اختشيت منه توب الحيا يابا داب 
      والنهد بان منه 
      وإن كنت عايز تصون 
      العرض وتلمه 
      ما تجوز البنت للي
      عينها منه 
      ودا قمحك اللي بدرته 
      هما: يا جميل لمه ودا قمحك اللي بدرته 
      مشيت ع الصوت لغاية ما وصلت الأنفار قلت للخولي: 
      - أنا فؤاد أبو عزت. 
      قال لي: 
      - اتدلى التربيعة مع الأنفار يا بن الشرموطة. 
      بلعت الإهانة لأني كنت عايز أشوف صاحبة الصوت اللي جرجرني من العريشة لغاية ما جابني هنا.. نزلت التربيعة وبدأت أمشي مع الصف وفجأة بدأ الغنا: 
      ع الزراعية 
      وأنا رحت أقابل حبيبي
      ع الزراعية 
      وأنا خدت بختي ونصيبي
      أهِه.. جوز عيون بقري فيهم الليل والنهار.. وفيهم ابتسامة حنان تطرد الغضب وتجلب الرضا والفرح.. حسيت إنها بتقصدني بعبارة وأنا خدت بختي ونصيبي واتأكدت لما عادت الغنا م الأول وهي بتبص لي وتبتسم الابتسامة اللي تدوب وتموت وتحيى.. كان اسمها هنومة أم اسماعين.. ولقيت نفس باقول بأحلا صوت إداهولي ربنا: 
      ساعة سعيدة 
      سعى قدمي 
      وراح ليكم 
      إنتو الحبايب
      وشرب الراح 
      راح ليكم 
      راحت هنومة مزغرطة والبنات وراها راحوا الولاد قايلين هييه.. يدوم الحماس يابو عزت وفجأة دب النشاط في الأنفار لدرجة إننا خلصنا المقطوعية قبل معادها بساعة وربع ودا كان معناه إنى نجحت في الاختبار بدرجة امتياز. 
      طاب لي الزمان واستطاب واحلوت الأيام ولا ابتسامة متيم جادله الحبيب بالوصال.. الصبح أصحى مشتاق لشقا الغيط والغنا والضهر أفرح بالتقييلة تحت ضل الشجر ولعب الباط وآخر النهار أبقى متلهف ع المرواح وحضن أمي الدافي والعشا كانت أي حاجة بتعملها بيبقى لها طعم جميل.. لو حتى حتة جبنة قريش بالزيت والطماطم وكانت وهي بتحط لي الأكل تحسسني برجولتي وترضي غروري وأبقى قاعد نافش ريشي زي الديك الرومي! وبعد العشا كنت أطير ع الرملية عشان يكون لي شرف الندا اللي كنا بنلم بيه العيال: 
      طق المغزل 
      تاني تاني 
      يا حلاوة 
      بين أسناني 
      يا محلا قولة هييه
      يروحوا العيال اللي لسة قاعدين ع الطبالي مجاوبين: 
      - هييه.
      وبعد ما نتلم في الرملية أو العلواية نحدد اللعب حسب الأحوال الجوية.. لو الليلة قمر نلعب الحكشة أو الباط أو السيجة أو كورة القدم خصوصاً إذا كان موجود حد من الطلبة وعنده كورة كفر نمرة خمسة ولو الليلة ضلمة نلعب حرامية الدور أو الطاقية في العب وآه من ليالي رمضان وسحرها في عزبة أبو نجم. 
      كانوا المتيسرين يسهروا مقرئين ومنشدين طول الشهر الكريم.. وكانت عزبتنا واحد وعشرين بيت بيسهر فيها عشر منها في المتوسط كانوا بيخلوا العزبة زي عش العصافير.. قبل المغرب يطلعوا ع الأسطح يقولوا التراتيل الجميلة لغاية موعد الأدان وبعدين يأدنوا وبعد الفطار يروحوا ع الجامع يصلوا المغرب والعشا والتراويح في مهرجان من النغم الساحر وبعدين كل واحد يروح ع البيت اللي هو سهران فيه يقرا لغاية قبل موعد السحور يروحوا طالعين ع الأسطح تاني وينشدوا الأدعية والتراتيل الجميلة وبعد السحور يطلعوا ع الجامع يقرأوا القرآن والموشحات وبالتبادل لحد أوان الفجر يصلوا الفجر ويروحوا يناموا ويرجعوا الجامع في صلاة العصر وبعد الصلا يملوا الجامع نغم ساحر مضاف لحلاوة القرآن وجلاله وكانت المنافسة بينهم بتكون دايماً في صالح المستمعين. 
      وكان فقي العمدة هو عمدة الفقها عن جدارة.. كان اسمه الشيخ إمام محمد طه.. وكان من بلبيس.. كان منشد عظيم وكان بالإضافة إلى قراءة القرآن بيغني الموشحات الجميلة وكان بيأديها باقتدار وكان بيمسك الإيقاع بالسبحة والعصاية وكان دايماً يختار قصائد المنشد العظيم الشيخ علي محمود أو بعض أغاني أم كلثوم اللي لحنها الشيخ زكريا أحمد. 
      الراجل ده أنا كنت باعشقه وكنت دايماً لازق له وكان هو سعيد بكده رغم صغر سني وتفاهة شأني.. وكان ده أول صوت موسيقي يدخل من سمعي إلى وجداني ويشبعني بالمتعة الروحية اللي حددت نوع الثقافة الفنية اللي حصلتها بعد كده باختياري واجتهادى الشخصي.
      وكان فيه الشيخ سلامة اللي كان أبويا سليم بيسهره كل رمضان وكان إلى جانب قراءة القرآن عازف عود جميل وذات ليلة كان الشيخ إمام مسافر رحت سهرت مع الشيخ سلامة.. وليلتها لحسن حظي عزف الشيخ سلامة على العود وغنى موال لك يا زمان العجب.. والحقيقة أنه أبدع لدرجة إني عملت مقارنة بينه وبين الشيخ إمام ولأني كنت متحيز للشيخ إمام قلت لنفسي: 
      - لازم نطلع العود والسبحة والعصاية ونقارن بين الصوتين. 
      في هذه اللحظة بدأ الشيخ سلامة يغني شبيكي لبيكي عبد وملك إديكي.. وأنا رأيي إنها من أرق وألطف ما كتب الشاعر العظيم بديع خيري: 
      أنا أراهن بعنيّا 
      ومؤكد كسبانه 
      في الأصل أنت حورية 
      م الجنة وهربانة 
      سهيتي رضوان 
      وفتحتي الفردوس 
      مين قال دول أجفان 
      دالنبل 
      ودا القوس 
      يا حواجبك يا عنيكي
      شبيكي.. لبيكي
      فيه أحلى ولا أرق من كده؟.. الله يرحمك يا عم بديع.
      العيال كبرت وكبر جواها الإحساس بالظلم والتفاوت الاجتماعي اللي مالوش أى تبرير مقنع.. وبدأ كلام أبويا علي الشمروخ يتحول من نوادر تثير الضحك والسخرية إلى دروس تثير التساؤل؟.. وبدأ عبد الجليل لاقرع.. يتحول من بطل أسطوري خارق إلى نموذج ممكن تكراره. 
      وفي ذات ليلة مظلمة فوجئ الجالسون أمام دكان أبو عبد الله على ضي الكلوب بسيل من الرصاص حطم الكلوب وأثار الذعر لدرجة أن أحد الخفراء النظاميين مسك البندقية بالمقلوب وكان حيضرب نفسه.. وبعد الليلة دي بدأت سلسلة من السطو على بيوت وحقول الأغنياء وأولهم سراية العمدة ذات نفسه. 
      واضطر أبو عبد الله – أبو البنات – إنه يحتمي بأحمد أبو هنداوي ونجم أخويا.. كل ليلة يسهروا معاه يتعشوا ويحششوا وأحياناً يشربوا الروم والنبيت. 
      وكان بيشيل فلوسه في مكتب بخمس أدراج رزم مأ ستكة وعلى كل رزمة ورقة مكتوب عليها قيمة المبلغ ولما
       كان يسحب أى مبلغ من أى رزمة ينزله ويطرحه من أصل المبلغ ويكتب الباقي. 
      وفطن حماة الحمى للعملية فبقى واحد منهم يدعي إنه محصور ويقوم بفك حصر فيدخل ع الأوضة اللي فيها المكتب ويسحب مبلغ ويطرحه ويكتب حاصل الطرح ع الورقة ويظهر إنهم سحبوا بافترا لدرجة إن أبو عبد الله هرش فبدأ يراجع عمليات الطرح واكتشف إن دا مش خطه يعمل إيه؟.. إذا واجههم ما عندوش دليل ضدهم وعليه بعد كده إنه يتحمل نتيجة اتهامهم بالباطل.. وإذا سكت بيته حيخرب.. وهداه تفكيره إلى طريقة جهنمية تلخصت في إنه سقاهم ذات ليلة كميات مهولة من الخمرة والحشيش ولما تصور إنهم فقدوا وعيهم سألهم: 
      - قوللي ياسي محمد إنت وسي نجم. 
      قالوا له: 
      - خير يابو عبد الله؟ 
      قال لهم: 
      - هو الفار بياكل الفلوس؟ 
      وكأنه رمي لهم حبل النجاة فردوا في نفس واحد: 
      - طبعاً.. الفار بياكل الفلوس. 
      قال لهم: 
      - آمنت بالله.. لكن الفار بيكتب؟.. يعني الفلوس اللي بياكلها بينزلها من أصل المبلغ؟ 
      ورد عليه أحمد أبو هنداوي بمنتهى الهدوء: 
      - أمال.. مش الفيران دي بني آدمين زينا وفيهم فيران متعلمة. 
      وقلع أبو عبد الله البُلغة وقعد يضرب نفسه على دماغه لحد ما أغمي عليه. 
      اتغيرت الخريطة السكانية في البلدة لعدة أسباب. 
      أولاً: دخول عنصر جديد على الخلطة البشرية الموجودة على أرض عزبة أبو نجم وزماماتها.. كان عنصر أوروباوي قوامه الأسري الألمان اللي هربوا من معسكرات الإنجليز حتى بعد نهاية الحرب واحتمال عودتهم للوطن.. والحقيقة إن العزب والكفور والبلاد المحيطة بمعسكرات الإنجليز فتحت أحضانها وقلوبها للأسرى الهربانين واستقبلتهم بكل حب وكرم المصريين وكراهيتهم للإنجليز لدرجة أن أغلبهم أشهر إسلامه واتجوز وعاش واندمج في حياة الريف المصري. 
      كان نصيب عزبتنا من العنصر الأوروبي تلاتة اتنين ألمان وواحد طلياني لتنين الألمان اللي هما بوبي وهانتز اشتغلوا في أرض أبويا عثمان وأثبتوا إنهم فلاحين إديهم خضرا وكانت الناس بتروح تتفرج على زراعتهم وتستعجب أما التالت اللي هو باولوا الطلياني فطلع صايع لأنه مارضيش يشتغل في أى مكان قريب من سراية العمدة ونزل عزبة التمانين اللي تبعد عن عزبتنا حوالي أربعة كيلو متر واشتغل عند واحد فلاح اتجوز بنته بعد ما أشهر إسلامه وسمى نفسه محمد المهدي.. وإيه رأيك بقى إن باولو ده طلع هو الوحيد اللي بيفهم لأن أول خلاف حصل بين العمدة وأخوه الكبير عثمان كان ضحيته بوبي وهانتز والغريب إن اللي بلغ عنهم هو أبويا عثمان ذات نفسه قبل العمدة ما يسبقه وجم لنجليز والبوليس المصري خدوهم في الحديد بعد ما ضاعت تسولاتهم للظابط المصري في الهوا. 
      ماكانوش عاوزين يرجعوا بلادهم وبقوا يعيطوا زي الأطفال واحنا واقفين نعيط على عياطهم وقال بوبي لفيصل أفندي الظابط المصري: 
      - أنا موش بوبي.. أنا مهمود.. أنا موش ألمان أنا مسلمان. 
      راحت بهية أم علي راقعة بالصوت راحوا كل النسوان مصوتين راحوا الغفرا نازلين فينا ضرب بالخرزان رحنا جاريين وقعدنا نضرب فيهم بالطوب راحوا راجعين جري احتموا في عربية لنجليز يقوم يشاء السميع العليم إن بوبي هو اللي يتعور ودمه يسيح راح عايص إيده دم وطابعها على صندوق البوستة وبعد كده كان أحمد أبو نجم الغفير بيحلف بالطلاق إنه كل ليلة بيشوف عفريت بوبي مطلع دماغه من صندوق البوستة وبيقول: 
      - أنا موش بوبي.. أنا مهمود.. أنا موش ألمان.. أنا مسلمان.
*	*	*
      مرت الأيام هنية بكل ما فيها من متاعب وفقر وجوع وشقا.. ليه بقى؟ 
      لأني كنت راض بمجرد وجودي في البلد.. ومادام ده اختياري فكان لازم أتحمل مسئوليته بمنتهى السعادة. 
      كان آخر مشهد مهم شفته في البلد هو مشهد سعيد المجنون ابن خالتي منيرة وهو واقف على طريق المعاهدة تاني بر الحلوة وبيهتف لمجموعة من سيارة اللوري التابعة للجيش المصري محملة بالجنود والعتاد ومتجهة ناحية الإسماعيلية: 
      - إلى سحق الصهيونية أيها الأبطال. 
      ماهانش علىَّ أسيبه واقف ع البر التاني يهتف لوحده رحت قالع الجلابية ومعدي الحلوة عايم وطلعت ع البر التاني وانضميت له من غير ما ياخد باله وفوجئ بي باهتف معاه وأنا واقف ملط: 
      - إلى سحق الصهيونية أيها الأبطال. 
      بص لى وضحك وقال لي: 
      - تعالى جنبي هنا يا بطل. 
      فقربت منه وإذا بيه يرزعني قلمين طيروا الشرار من عنيه وقال لي: 
      - إمش البس هدومك وتعالى اهتف للأبطال. 
      كلت القلمين ورجعت عديت الحلوة وأول ما وصلت البر التاني زعقت عليه: 
      - يا سعيد يا مجنون.. والله ما أنا هاتف معاك خليك زي الكلب لوحدك. 
      قال لي: 
      - كده.. طيب وحياة أمك هانم.. لو إيدي مسكتك لأركبك العفاريت. 
      وساب الهتاف وقعد يضربني بالطوب من البر التاني وأنا أرد عليه بالطوب واشخر له!
*	*	*
      فوجئنا ذات عصرية بحضور محمد أخويا في أبهى صورة رأيته عليها طول عمري.. البدلة الشركسكين البيضا والجزمة الشمواه وكانت أول مرة في حياتي أشوف الشرابات النايلون وراشق منديل حرير أحمر في جيب الصدر.. وراح معكِّم أمي مبلغ شديد الشأن حاولت أحدده لكن ما أمكنش وبعد ما هزأني شوية قال لنا إن ربنا فتح عليه نتيجة دعا أمه وبيشتغل دلوقتي عند الإنجليز وبيلعب بالفلوس لعب.. وقعد يعايرني بخيبتي ويتنبأ لي بمستقبل مظلم نتيجة غضب أمي علىَّ.. وبعدين قال لي:
      - أنا سايب فلوس مع نينة عشان تشتري لك شوية لبس وتجيني ع العنوان اللي ح اسيبهولك ودي آخر فرصة ح اديهالك.. بس إياك تنفع بقى. 
      وراح قايم عبد العزيز أخويا رازعني أربع تقلام عشان أنفع! أتاريخ يا سيدي كان منشن على جوز شراب نايلون من محمد وبالحركة دي نال المراد من رب العباد. 
      وفي خلال أسبوع كانت رجلي بتخطي عتبة أول معسكر إنجليزي دخلته وهو معسكر عائلات الطيارين الإنجليز بفنارة المينا.. واشتغلت عند الأسطى حمامة الترزي فترة اكتسبت فيها بعض الخبرة في الصنعة وبعد كده اشتغلت في مجموعة من معسكرات الاحتلال في منطقة القنال كانت أهم محطة فيها مدينة الإسماعيلية الجميلة.. سكنت في شارع الفن الشهير وشفت بعيني الأطفال وهما بيخطفوا سلاح العسكر لنجليز في عز النهار! كان العيل يضرب النحلة أم قطان في الأرض تنزل دايرة وبعدين يشقطها على كف إيده ويشقطها للعسكري الإنجليز على كفه وهي دايرة برضه ويقول له: 
      - تعرف تعمل كده؟ 
      العسكري يركن سلاحه ويمسك النحلة يلف القطان عليها ويضربها في الأرض ممكن ينجح وممكن يفشل وفي الحالتين يعاود المحاولة باطمئنان وفجأة وأثناء انهماكه في لف القطان على النحلة يختفي العيل ومعاه سلاح العسكري. 
      وعاشرت في شارع الفن أبطال المقاومة الشعبية المجهولين.. حنيدق وطه وعباس ودول أشقاء ومعاهم الباشا وحسين حافظ اللي كان عنده عربية رولزرويس زي المارشال اللي هو قائد قوات الاحتلال ذات نفسه.. وشفت عزت السواق شهيد شارع الفن قبل ما يقتلوه لنجليز في المعركة اللي دارت بينهم وبين شارع الفن شارع محمد علي واللي بلغت فيها خساير الإنجليز حد أجبرهم على سد هويس أبو جاموس لانتشال الجثث من الترعة الإسماعيلية. 
      وأثناء حصار قوات البوليس المصري داخل مبنى المحافظة وقفوا ولاد شارع الفن وقفة فرسان وبقوا يهربوا الأكل والشرب والأسلحة والذخيرة للمحاصرين.. ودي صفحة سرية مجيدة من تاريخ كفاح الشعب المصري الخالد ضد الاحتلال. 
      ومع بداية سنة 1951 كنت في فايد اللي كانت مركز تجمع لكل القوى السياسية العمالية وكانت أماكن اللقاء عبارة عن مجموعة من المقاهي.. قهوة أحمد عبد النبي بتاعة الوفد وقهوة تانية للمستقلين ومصر الفتاة وقهوة تالتة للإخوان والمستقلين وكان فيه ورا البلد قهوة صغيرة اسمها بوفيه كامل كانوا بيقعدوا عليها الشيوعيين وكانت الحركة الوطنية في حالة مد عارم على كل المستويات وكان الشارع المصري في حالة غليان وكانت الصحافة المصرية عبارة عن منشورات وطنية ملتهبة. 
      وتصاعدت مقاومة الفلاحين المصريين ضد طغيان الإقطاع – الحليف الأول للإنجليز – وقدمت حركة الفلاحين المصريين مجموعة من الشهداء الأبرار كان أشهرهم الشهيد عناني عواد شهيد قرية بهوت. 
      وركزت الصحافة المصرية بما فيها صحافة حكومة الوفد هجومها على الإنجليز وفساد القصر الملكي – الحليف التاني للإنجليز – وعبث الأميرات شقيقات الملك ومجون أمه الملكة السابقة نازلي. 
      وكان فرسان القلم في ذاك الزمان مجموعة من الكُتاب الأفذاذ أذكر منهم على سبيل المثال الأساتذة.. فتحي رضوان وسيد قطب وأحمد حسين وإبراهيم شكري ومحمد عصفور وأبو الخير نجيب وعبد الرحمن الخميس وسعد مكاوي وفتحي الرملي رئيس تحرير جريدة الملايين الشيوعية اللي كانت بتصدر أسبوعية بترخيص من الحكومة.. وأحمد أبو الفتح وعزيز فهمي الشاب الذي مات غرقاً في ظروف غامضة كتلك التي راحت ضحيتها المطربة المشهورة أسمهان مع الفارق في التشبيه. 
      وفي هذه الأثناء كانوا أهم شخصيتين في مدينة فايد هما سامبو بتاع الجرايد واليوزباشي سيد الخولي معاون نقطة بوليس فايد واللي كان بيشاع عنه إنه وفدي الميول. 
      أيامها كانت مصر حبلى بشيء.. يمكن مالوش ملامح.. لكن الحمل كان أكيد صحيح وواضح.. وكل الناس من كل الجهات وعلى جميع درجات السلم الاجتماعي كانوا بيستنوا وكأنهم كانوا متواعدين عند لحظة الميلاد. 
      وقعدت مصر كلها جنب الراديو يوم عشرة أكتوبر سنة 1951. 
      كانت مصر على موعد مع خطاب رئيس الحكومة وزعيم الأمة مصطفى النحاس باشا. 
      كان الوعد الأكبر والمهمة الرئيسية لحكومة الوفد هي القضية الوطنية اللي فشلت في حلها سياسات المفاوضات والنفس الطويل.. وبدأت الحركة الشعبية بالفعل مرحلة الكفاح المسلح ضد الوجود الإنجليزي على أرض مصر وقدم الشعب المصري كوكبة من أجمل وأنبل أبنائه شهداء على شرف مصر وتحررها ومستقبلها.. من شباب الجامعات الشهداء الأبرار عمر شاهين.. وأحمد المنيسي.. وعباس الأعسر.. ومن ضباط الجيش الشهيد طيار أحمد عصمت ومن عمال مصر مجموعة من الشهداء مازالت مجهولة العدد والأسماء مع الأسف الشديد. 
      وبدأ خطاب النحاس باشا الساعة تمانية مساء وبعد الديباجة والمقدمة فوجئ المستعمون بالشيخ اللي أشرف على سن السبعين بيزأر زي الأسد: 
      - حضرات الشيوخ.. حضرات النواب.. من أجل مصر وقعت معاهدة سنة 1936 ومن أجل مصر.. أطالبكم اليوم بإلغائها. 
      وكأن الفقرة دي كانت سيم بين أهل مصر.. انفجرت المظاهرات العارمة في كل أنحاء مصر المحروسة حتى في قلب عرين الأسد البريطاني.. في كل مدن وقرى منطقة القنال المحتلة وفي مدينة فايد بالذات انتظم الجميع على اختلاف اتجاهاتهم السياسية في مظاهرة ضخمة وهتفوا بسقوط الاستعمار وأعوانه وطالبوا بسرعة فتح معسكرات التدريب العسكري أمام المتطوعين وتشكيل لجان مشتركة من جميع الأحزاب لتنظيم عملية مقاطعة العمال المصريين "تمانين ألف" لمعسكرات الاحتلال.. تمانين ألف عامل مصري تركوا العمل بمعسكرات الاحتلال فوراً وقبل ما يوافق البرلمان على طلب النحاس باشا بإلغاء معاهدة سنة 1936 من أجل مصر. 
      علماً بأن رزق العيال والقوت الضروري كان الحصول عليه مرتبط عضوياً بوجود الإنجليز في منطقة القنال أو أي منطقة على أرض الوطن. 
      تاني يوم الصبح كنا قاعدين على بوفيه كامل وكانت المناقشات على ودنه.. طرحوا كافة التصورات ودرسوا كافة الاحتمالات والحقيقة أن المناقشة كانت بتدار بشكل ديمقراطي وكانت بالنسبة لي ممتعة إلى حد بعيد. 
      وعلى فكرة أنا كنت واحد من بين تلاتة أربعة مسموح لهم بارتياد بوفيه كامل وهما ليسوا شيوعيين: ليه بقى؟ 
      - أنا كنت من حوالي تلات شهور اقتحمت بوفيه كامل بدون إحم ولا دستور وسألت القاعدين بصوت عالي: 
      - فين الشيوعيين اللي هنا؟ 
      وبعد فترة صمت وارتباك سألني واحد منهم: 
      - إنت مين؟ 
      قلت له بدون تردد: 
      - أنا اسمي فؤاد عزت نجم وباشتغل ترزي في مطار فايد. 
      قال لي: 
      - وبتسأل عن الشيوعيين ليه؟ 
      قلت له: 
      - أصل أنا عايز أحسن الشيوعية. 
      وانفجر الجميع بالضحك وحتبدأ التعليقات لكن الراجل اللي كان بيكلمني بص لهم بصة أسكتتهم وقام سلم علىَّ بود وقدم لي كرسي وطلب لي شاي وسألني أسئلة حميمة عن شغلي ومشاكلي وحياتي وقدم لي نفسه بتواضع شديد كان اسمه حلمي ومش فاكر حلمي إيه وكان شغال في المطبعة وكان فياض بالحنان والعذوبة وأثناء الدردشة سألني عن قراءاتي فقلت بكل فخر: 
      - أنا يا محترم قاري حتى الآن مية تمانية وسبعين رواية بوليسية.. يعني بعون الله أي قضية غامضة أجيب لك القاتل في ظرف ربع ساعة. 
      طبعاً أنا كنت منتظر إنه يغمي عليه من سعة إطلاعي وعمق ثقافتي لقيته مع الأسف بيكلمني في موضوع تاني... قال لي: 
      - أنا سعيد جداً بمعرفتك يا أستاذ فؤاد وح أكون أسعد لو شرفتني بزيارتك لبيتي المتواضع في الموعد اللي يناسبك. 
      واتفقنا على بكرة وفي الموعد المضروب كنت في بيته.. اكتشفت إنه ساكن لوحده وأذهلني كم الكتب اللي مالي كل مكان في الشقة حتى الحمام! وأثناء العشاء اكتشفت إنه طباخ ماهر وفي نهاية الزيارة قدم لي كتاب عشان أقراه واشترط علىَّ شرطين: 
      الشرط الأول: المحافظة على الكتاب أثناء القراءة ورده بعد القراءة. 
      والشرط الثاني: إني أناقش أي شيء مش فاهمه معاه بدون حساسيات. 
      - كنا بنعلم بعض وكلنا بنتعلم من بعض. 
      وكان الكتاب هو رواية الأم لمكسيم جوركي وكان دا أول لقاء بيتم بيني وبين الشيوعيين المصريين. 
*	*	*
      أثناء المناقشات على بوفيه كامل دخل علينا تلاتة أفندية كان واحد منهم شايل كاميرا وشنطة. 
      قدموا لنا أنفسهم محمود شكري وعلي جمال الدين الطاهر وعلي الديروطي المصور وكلهم بعثة جريدة المصري لمتابعة ردود الفعل في وسط عمال المعسكرات المصريين.. رحبنا بيهم وشاركوا في جانب من المناقشة وفجأة قال محمود شكري: 
      - فيه منشور موجه من قيادات القوات البريطانية للعمال المصريين...
      وبما عرف عني من حماقة واندفاع قاطعته قبل ما يكمل: 
      - فيه مناشير كتير مش منشور واحد. 
      قال لي: 
      - أنا باتكلم عن المنشور اللي بيدعوا العمال المصريين لعدم ترك العمل بالمعسكرات وإحضار أسرهم إذا شاءوا لحمايتهم وبيوعدهم بإسقاط حكومة الوفد في أقرب وقت ممكن عقاباً لها على تهورها الوطني.
      قلت له: 
      - بس المنشور ده موجود جوا المعسكرات. 
      وتدخل حلمي في الحديث وقال: 
      - طيب معلش أنا رأيي نأجل الكلام في الموضوع ده ونتغدى الأول. 
      ووافق محمود شكري وبالليل كنا سهرانين في شقة حلمي وتم الترتيب. 
*	*	*
      الصبح انفتحت بوابة الـ"تو أو فايف جروب" معسكر ومطار فايد ومقر القيادة العليا للقوات الجوية البريطانية في الشرق الأوسط ودخل موتوسيكل عليه تلاتة مصريين.. محمود شكري بيسوق وأنا وراه في الوسط وورايا علي الديروطي اللي مخبي الكاميرا تحت فوطة محلاوي كان فارشها على رجليه.. كان واقف ع البوابة الشاويش الإنجليزي اليهودي – نَن – وأنا كنت متفق مع محمود شكري وعلي الديروطي إنه في حالة سؤالهم ع البوابة يقولوا احنا "نيو تيلر" ودي معناها بالإنجليزي بتاع الأورنص – الترزية الجداد – لكن ما حصلش أي سؤال.. مجرد ما وصلنا البوابة ولمحني نن راح رافع دراع البوابة وهو قاعد.. قلت له: 
      - مورننج نن. 
      قال لي: 
      - مورننج تيلر. 
      وفي أقل من عشر دقايق كنا خارجين تاني بالكاميرا المليانة لأن ابن المجنونة محمود شكري صمم على تصوير الطيارات النفاثة – سبيت فاير – في الممرات بعد ما صورنا المنشور تلات مرات. 
      يوم 12/10/1951 لقيت سامبو داخل علينا بوفيه كامل وفي إيده جريدة المصري وقال لي: 
      - شفت نفسك بالمطبعة؟ 
      وراح فارد الجرنال ع الطرابيزة ع الصفحة الأخيرة وقام كل اللي في البوفيه يتفرج علىَّ بالمطبعة.. لابس بنطلون وقميص كاروهات ومكتوب تحت الصورة: "فؤاد عزت نجم.. من أبطال العمال".
      والأنقح من كده إن اسمي ورد في نشرة أخبار بالليل ضمن أول ستة عمال تركوا العمل في معسكرات الاحتلال قبل البرلمان ما يقرر إلغاء المعاهدة. 
      حصل بعد كده شيء لسة مش قادر أفهمه لغاية دلوقتي. 
      اليوزباشي السيد الخولي الشهير بالوفدي فاجئني على بوفيه كامل ومعاه تلاتة مخبرين من ماركة الشداد الغلاظ وكان عايز يقبض علىَّ بحجة التحري لولا إن حلمي تصدى له.. واحتدمت المناقشة بينهم لدرجة أن الظابط هدد بأنه ياخدني بالقوة لولا إنه لقى نفسه هو ومخبريه محاطين بعمال المطبعة الشيوعيين فانسحب بهدوء لكن وهو ع الباب قال لي: 
      - ذنبك على جنبك.. تواجدك في منطقة عسكرية بدون تصريح إنت عارف معناه إيه؟.. ولو مش عارف.. اسأل الأساتذة اللي بيحرضوك. 
      وبعد ما مشيوا سألني حلمي: 
      - فين الباص بتاعك؟ 
      قلت له: 
      - سايبه في الكامب. 
      وضحك حلمي وضحكوا كل اللي قاعدين.. وكان فيه عامل قصير اسمه أحمد قال لي: 
      - إنت خايف عليه لينسرق؟ 
      وعلى فكرة أحمد ده كان واخد مني موقف معادي في أول علاقتي بيهم وكان شاكك في إني مدسوس عليهم من البوليس السياسي وأنا كنت باشوف ده في نظراته لي وكان ده بيألمني جداً. لكن حلمي كان دايماً بيخفف علىَّ الألم بابتسامته الودودة اللي كان دايماً بيحتويني بيها.. وكانت له جملة دايماً يكررها في حديثه عن أي موضوع وكأنه كان بيوجهها لي شخصياً: 
      - يوم ما ينجحوا في إنهم يشككونا في بعض.. يبقى كل شيء انتهى. 
      وبعد خروج الظابط والمخبرين دارت مناقشة طويلة انتهت بالاتفاق على ضرورة سفري بأسرع ما يمكن وبمنتهى السرية. 
      ولأول مرة في حياتي أحس بإني مهم وفيه ناس بيفكروا فيَّ وفي مصلحتي.
      على محطة سكة حديد فايد الساعة ستة صباحاً وأنا منتظر القطر اللي جاي من السويس فوجئت بأحمد القصير جاي يمد من بعيد وأول ما وصل عندي خدني بالحضن وقال لي وعنيه مليانة دموع: 
      - أنا عارف إني بارتكب خطأ تنظيمي جسيم بحضوري لتوديعك. 
      ومد لي إيده بصورته وقال لي: 
      - الكلام المكتوب ورا الصورة أبقى اقراه وأنت في القطر.. يمكن تسامحني. 
      حطيت الصورة في جيبي ووصل قطر السويس ولقيت أحمد بياخدني بالحضن وانفجرنا احنا لتنين في البكا وطلعت القطر وأنا حريص إني ما ابصلوش تاني!
      وأول ما القطر مشي طلعت الصورة وقريت المكتوب وراها: 
      - "إلى الرفيق المفاجأة.. فجأة التقينا.. وفجأة لم أسترح لك وكرهتك.. وفجأة أحببتك لدرجة العشق.. وفجأة افترقنا.. فهل نلتقي ثانية.. وفجأة؟".
*	*	*





الفاجومي (8)

مصــــر تـــانــــي
      
      

      
      في شارع القصر العيني وفي مبنى وزارة الشئون الاجتماعية طوابير من العمال يقفون أمام الشبابيك.. ولما جه دوري سألني موظف الشباك: 
      - معاك ما يثبت إنك كنت بتشتغل في معسكرات الجيش الإنجليزى؟
      قدمت له جريدة المصري عدد 12/10/1951. 
      بص فيه بقرب وقال لي: 
      - ده تقدمه لأهل العروسة.. معاك ورق رسمي؟ 
      قلت له: 
      - أنا اللي اتقال اسمي في نشرة الأخبار ضمن...
      قاطعني: 
      - إنت حتحكي لي قصة حياتك؟ يا أستاذ ما تعطلناش.. اللي بعده. 
      ولقيتني ضايع في شوارع مصر المحروسة.. أروح فين؟ أجي منين.. أعمل إيه؟! دنا حتى ما اقدرش أرجع تاني وسيد الخولي هناك. 
      وفجأة على رأي أحمد القصير تذكرت بعثة جريدة المصري فمكدبتش خبر سألت عن جريدة المصري قالولي جنبك أهه في شارع القصر العيني.. رحت على هناك سألت عن الأستاذ محمود شكري قالولي مسافر السويس هو وعلي الديروطي. 
      - طب الأستاذ علي جمال الدين الطاهر. 
      قالولي في مكتبه دخلت عليه الراجل عرفني وقابلني بالأحضان حكيت له خيبتي ضحك وطلب لي القهوة وكتب لي جواب حطه في ظرف مفتوح باسم "عبد الفتاح حسن باشا – وزير الأوقاف".. وقال لي: 
      - حتروح تسلم الجواب ده في مكتب الوزير وتشوف حيعملوا معاك إيه وتيجي تقول لي.. أنا مش ح أروح أنا مستنيك. 
      كانت الساعة حداشر بالليل ضحكت وقلت له: 
      - حتستنى هنا لبكرة؟ 
      قال لي: 
      - لأ.. روح دلوقتي الوزارة فاتحة والوزير هناك. 
      وكانت مقابلة الوزير لي هي المفاجأة.. أنا سلمت الجواب لمدير المكتب وفكرت أمشي وآجي الصبح وفوجئت بعبد الفتاح حسن باشا بمجرد دخول مدير المكتب عليه خارج لاستقبالي وهو بيقول لي: 
      - أهلاً بالبطل. 
      وخدني من إيدي على جوا المكتب شربت معاه فنجان قهوة وأثناء شرب القهوة سألني: 
      - تحب تتوظف فين؟ 
      قلت له: 
      - أنا من الزقازيق. 
      وفي خلال خمس دقايق انكتب الجواب ووقع عليه الوزير وصرف لي مرتب شهر كامل وقال لي: 
      - إنت من النهاردة موظف في السكة الحديد في الزقازيق. 
      ودي كانت نهاية مرحلة وبداية مرحلة جديدة في حياة الفاجومي. 
*	*	*
      المحترم اللي قال "الغربال الجديد له شدَّة" قال نص الحقيقة وساب الحدق يفهم النص التاني اللي هو إن الغربال لما بيقدم بيرهرط ويترخي ويبقى زي ندل ابن عروس ميت وهو حي ما حد يحسب حسابه زي الترمس اللي.. حضوره يشبه غيابه. 
      وهو دا بالظبط اللي حصل لعمال الكنال التمانين ألف إياهم. 
      الأول استقبال الأبطال وبالأحضان يا بلدينا.. والكتف دا زاد والكتف دا ميه والوداع لمن عاش يا غربة. البلد بلدنا والحكم حكمنا.. والنيل امبو.. وحنشرب منه كلنا.. وعمار يا مصر يام الفدائيين والعمال الوطنيين.
      وفجأة ضربت الخيانة ضربتها والضربة جت في الصميم.. حرقوا القاهرة.. وخلوا النحاس باشا يعلن الأحكام العرفية بنفسه.. وبعدين طردوه عشان يستفردوا بالشعب المصري ويأدبوه.. قفلوا الصحف الحرة واعتقلوا فرسان القلم وقبضوا ع الفدائيين.. واعتبروا إلغاء معاهد 1936 وما ترتب عليه.. لاغي! يعني إحنا التمانين ألف عامل كلنا الأونطة واتشعلقنا في الحبال الدايبة.. واللي أكد الظن ده سوء المعاملة.. مش من الإدارة وبس لأ.. من زملائنا العمال الأصليين.. فهموهم إن إحنا جايين ناكل لقمتهم.. وبدأنا نسمع تعبير جديد من رؤوسائنا المصريين.. اسمه العمال الزايدين عن الحاجة.. إحنا يعني بقينا زايدين عن الحاجة وجايين نخطف اللقمة الحاف من بق عمال الحكومة.. وفي مناقشة مع الحاج أحمد حفني ملاحظ قسم عربات السكة الحديد في الزقازيق قال لي: 
      - انتو رحتوا ولا جيتوا شوية صيع هفأ.. خنتوا بلدكوا ورحتوا اشتغلتوا عند لنجليز ولما عرفتوا أن لنجليز حيخرجوا جيتوا تقرفونا وتزاحمونا في أكل عيشنا. 
      قلت له: 
      - إنت متأكد إن لنجليز حيخرجوا؟ 
      قال لي: 
      - الكلام في السياسة ممنوع هنا.. اتفضل روح على شغلك. 
      يا ولاد الكااااااالب.
      طيب يا صبر طيب. 
      كنا بنتلم كلنا في بيت عيد زميلنا وما كانش لنا كلام إلا في موضوع الزايدين عن الحاجة.. بعضنا قرر العودة إلى معسكرات الإنجليز والبعض التاني ودا الأغلبية رفض الفكرة من أساسها وبشدة. 
      لكن التصعيد في سوء المعاملة والتصريحات الرسمية ضد عمال الكنال زادت بشكل ملموس وسببت لنا القلق والتوتر ودا انعكس على علاقتنا حتى ببعض. 
      صرخ عبد المطلب في وشنا واحنا قاعدين عند عيد: 
      - كلب ابن كلب حيكلمني عن الوطنية والكلام الفارغ ده ح اضربه باللي ف رجلي كفاية كلام بقى.. بيوتنا خربت وعيالنا جاعت واتشردنا والآخر طلعنا زايدين ع الحاجة. 
*	*	*
      وذات صباح جميل زي ما بيقولوا في الروايات.. صحيت مصر على صرخة المولود اللي شق جوف الضلمة زي الأدان.. الله أكبر.. الله أكبر.. الملك لك يا صاحب الملك.. ولا مُلك إلا لك. 
      وصلت ورشة عربيات السكة الحديد لقيت العمال متجمعين حوالين الراديو وبيسمعوا بيانات حركة الجيش.. كانت الفرحة مالية القلوب وطافحة ع الملامح.. كله كان فرحان.. عمال كنال.. وعمال أصليين.. كل المظلومين كانوا فرحانين حتى عبد العزيز أخويا كان فرحان.. تصوروا! 
*	*	*
      مؤقتاً اتحلت مشكلة عمال الكنال لكن فضل تعبير الزايدين عن الحاجة ينغص علينا حياتنا بالنهار ويحرمنا لذيذ المنام بالليل.. وأخيراً تم التخلص من حوالي تسعين في المية من عمال الكنال وتم توزيعهم أو تشتيتهم في بلاد الله. 
      أنا شخصياً تم تشتيتي إلى مصر المحروسة في مصلحة البريد اللي شتتتني على أبو زعبل واشتغلت هناك طواف وكانت دي تاني مرة أزامل حمار في الشغل.. المرة الأولى كانت في تفتيش الملك زاملت الحمار مجدي والمرة دي زاملت الحمارة عزيزة اللي كانت عارفة طريق صناديق البريد في العزب والكفور والبلاد وأنا ما علىَّ إلا آخد بصمة الختم من كل صندوق وتوزيع الجوابات على أصحابها واستلام الجوابات المرسلة من صناديق المنطقة وأخيراً اتشتت إلى ورش النقل الميكانيكي ودي كانت آخر جهة حكومية اشتغل فيها لأني خرجت منها على سجن أرميدان سنة 1959 متهم بالتزوير.. إزاي؟
*	*	*
      الرزق يحب الخفية ورش النقل الميكانيكي فيها حوالى 800 عامل وموظف.. وكلهم بيخرجوا ساعة الضهرية ساعة ونص للغدا والراحة.. حيروحوا فين؟ 
      حوالين الورش مجموعة من الأكشاك الخشبية اللي بيبيع سندوتشات واللي بيعمل شاي وقهوة واللي بيبيع جرايد وظروف وجوابات وعرضحالات دمغة وكله بيبيع شكك وكله بيستنى أول الشهر وشدة المنافسة بينهم خير وبركة على رأي المثل "اتخانقوا الحمَّارة من حظ الركيبة".. في أول الأمر كنت باطلع ساعة الغدا أقعد في أقرب كشك.. لكن صديقي سمنطر قال لي: 
      - أنت ليه بتقعد عند الراجل المعفن ده؟ 
      قلت له: 
      - مش فارقة. 
      قال لي: 
      - لأ.. معفن عن معفن تفرق. 
      قلت له: 
      - يفرق إيه؟ 
      قال لي: 
      - أولاً أم جميل حاجتها أنضف وبعدين غلبانة بتربي أيتام وبعدين وده المهم بتسلف فلوس. 
      قلت له: 
      - لأم.. كده تبقى فرقت شوية. 
      قال لي: 
      - السبعين قرش بجنيه.. يعني التلاتين قرش دول هما الحسنة المستخبية. 
      قلت له: 
      - وإيه تاني؟ 
      ضحك وقال لي: 
      - المسألة التانية دي إنت وشطارتك بقى.. ومين عارف.. الرك ع النصيب. 
      قلت له: 
      - إنت بتتكلم عن إيه؟ 
      قال لي: 
      - إطلع من دول يا لئيم.. بقى يعني أنت ما سمعتش عن نوال بنت أم جميل؟ 
*	*	*
      صديقي سمنطر عامل قديم في ورش النقل الميكانيكي جمعنا سوا حب النادي الأهلي وكنا بنزوَّغ يوم ماتشات الأهلي ونروح الملعب سوا.. ونخرج من الملعب على بيتهم في عابدين وكان هو ساكن مع أمه في أوضة تحت السلم وكان إنسان مخلص ومريح زي ما بيقولوا صاحب صاحبه.. أول مرة رحت معاه عند أم جميل ساعة الغدا قدمني ليها: 
      - أنا جايب لك أجدع راجل فيك يا نقل يا ميكانيكي.. الأستاذ نجم رئيس الوارد والصادر في الأرشيف (مافيش حاجة اسمها كده خالص). 
      كانت مرا فلاحة والهم كبرها.. كانت في حدود الأربعين لكن تشوفها تقول عدت الخمسة والخمسين.. بصت لي من فوق لتحت وقالت لسمنطر: 
      - باين عليه ابن حرام زيك. 
      ضحك وقال لها: 
      - أمال أنا مصاحبه ليه؟!
      قالت له: 
      - حتتغدوا؟
      قال لها: 
      - على حسابي.. دا راجل خيره علىَّ (ما حصلش). 
      قالت له: 
      - طب استنوا زمان نوال جاية بالغدا والنهاردة الغدا عليَّ. 
      ما كملتش الكلام إلا ونوال جاية وشايلة شنطة قماش بإدين خشب فتحتها وبدأت تطلع منها الحلل والعيش والطرشي.. إلخ. 
      هي منهمكة في تحضير المسائل وأنا عيني ما نزلتش من عليها.. حاجة سبحان الخلاق العظيم.. شكل زهرة القرنفل وحراقة زيها.. لكن الفقر كاسر نفسها ومدبل الأنثى جواها.. كانوا عاملين محشي كرنب وأنا ضعيف جداً قدام محشي الكرنب.. فاعتبرت إن دا نوع من التكريم الشخصي ونزلت ع المحشي حتتك بتتك بشكل لفت نظر أم جميل فقالت – حيلك شوية.. إنت قايم من فُم عيا؟ 
      قالت لها القرنفلاية: 
      - سيبيه ياكل يامه بألف هنا وشفا. 
      قلت لها: 
      - إنتى الليِّ عاملة المحشي ده يا بت؟ 
      ضحكت وقالت لي: 
      - لو عجبك أعمل بكرة تاني. 
      قالت لها أمها: 
      - ياخي عملك أسود أنتي وهو. 
      قالت لها: 
      - بعد الشر عليه.. إن شالله اللي يكرهوه ويتمنوها له. 
      إديني عقلك يا محترم؟ أنا عقلي شت من مطرحه.. رحت ماسك صباع محشي ومديهولها في بقها.. راحت واكلاه ومناولاني صباع في بقى.. بصيت على سمنطر لقيته مبتسم وخجلان لكن ملامحه كلها سعادة. 
      وقالت أم جميل وهي مذهولة: 
      - شوف البت بنت الكلب بتأكله في بقه واحنا قاعدين. 
      قال لها سمنطر: 
      - يلاللا بينا نسيب لهم الجو أحسن كده بقى شكلنا زي العوازل الأراذل. 
      قالت له: 
      - حتى أنت كمان يا سمنطر؟ يا خيبة أملي فيك!
      عرفت بعد كده إن أم جميل متجوزة الأسطى محمد المصري سراً وإنه ماكانش موافق على علاقتي بنوال لأنها ماجاتش عن طريقه وذات ليلة عزمتها على السينما لكن أمها رفضت إنها تخرج معايا وقالت لي: 
      - لازم تستأذن م الأسطى محمد. 
      وقالت نوال: 
      - ليه؟ هو كان أبويا؟ 
      قالت لها: 
      - اللي مالوش كبير بيشتري له كبير يا روح أمك. 
      قالت لها: 
      - وأنا كنت اشتريته إمتى ده؟ 
      المسألة اتطورت أكتر بسرعة.. وأنا بصراحة ما كانش عندي مانع إني أتكلم مع الأسطى محمد المصري باعتباره رب الأسرة لكن نوال أصرت على الرفض واعتبرت إن مجرد تفكيري في الموضوع بالشكل ده يعتبر انتقاص من رجولتي اللي هي بتعتز بيها! مش عارف ليه؟!
      كان فيه إدارة عموم الورش مجموعة من السعاة والفراشين كان أبرزهم يوسف ساعي المدير.. دمه خفيف جداً وعلاقته بالموظفين والمهندسين خاصة جداً.. دا بياخد منه حشيش ودا بياخد منه عطارة لزوم الباه.. ودا بيطلب منه سباك كويس ورخيص وابن حلال.. ودا بيكلفه بالبحث عن شقة يجوَّز فيها بنته ولا ابنه.. وهكذا.. وغير كده وكده عنده أسرار العلاوات والتنقلات والمؤامرات. 
      يوم جمعة نزلت على سمنطر في عابدين عشان نتغدى ونروح الماتش لقيت يوسف هناك أول ما شفني قال لي: 
      - أهلاً بعريس الهنا.
      قال له سمنطر: 
      - يسمع منك ربنا.. عايزين نلمه بقى يابو حجاج.. كلام الناس كتر. 
      قال لي: 
      - إنت لك شوق في نوال؟ 
      قلت له: 
      - إنت إيه رأيك؟ 
      قال لي: 
      - يا زين ما اخترت.. دي بنت يتيمة وغلبانة والمثل بيقول "خدوهم فقرا تشحتوا سوا".. وضحك. 
      قلت له: 
      - العين بصيرة.. والإيد قصيرة يابو حجاج. 
      قال لي: 
      - فتَّح مخك تاكل ملبن يا أستاذ. 
      قلت له: 
      - يعني إيه؟ 
      قال لي: 
      - يعني الدنيا اللي أنت شايفها قدامك دي.. كلها كدب في كدب كل ما تعرف تكدب كل ما تقدر توصل وتعيش على شوقك. 
      ضحك سمنطر وقال لي: 
      - ما تمشيش ورا يوسف ليسوَّحك. 
*	*	*
      بعد يومين عزمني يوسف ع العشا في بيته وأثناء ما احنا ماشيين قال لي: 
      - تعالى نعمل مذكرة في قسم الضاهر. 
      قلت له: 
      - مذكرة إيه؟ 
      قال لي: 
      - إنت مش عايز تتجوز نوال؟ إعمل اللي ح اقولك عليه بدون سؤال. 
      ودخلنا قسم الضاهر وعملنا مذكرة بفقد بطاقتي الشخصية.. وتاني يوم خدني يوسف ورحنا محل في شارع الجمهورية على ما أذكر وصرفنا استمارتين أقمشة بمبلغ 140 جنيه.. وخد يوسف البضاعة ومشي تاني. 
      يوم قابلني في الشغل واداني تلاتين جنيه ودا كان أكبر مبلغ مسكته في حياتي وكررنا الحكاية دي حوالي تلات مرات من محلات مختلفة. 
      ويوم خميس كنت رايح ليوسف في بيته اللي في الشرابية حوالي الساعة 8 مساء وفوجئت وأنا طالع السلم بمجموعة من رجال البوليس نازلين وأول ما شافوني سألوني: 
      - إنت عايز مين هنا؟
      قلت لهم: 
      - عايز يوسف عبد القادر. 
      قبضوا عليَّ وخدوني على قسم الضاهر في مكتب معاون المباحث منير محيسن ودا حيبقى له معايا حكايات تانية وجابو يوسف متعلق من رجليه ونزلوا عليه ضرب بجنون بالخرزان والشوم والكرابيج.. كانوا حوالي ستة مخبرين ومنير بيه بيضربوا فيه بوحشية علشان يعترف وهو بيئن من الألم وصرخت في وش الظابط:
      - بس.. كفاية يا كفرة.. أنا ح أقول لكو على كل حاجة. 
      وفوجئت بيوسف بيقول لي: 
      - ليه كده الله يخرب بيتك. 
      تلات سنين قضتهم في سجن أرميدان بتهمة التزوير غيروا خط سيري وقلبوا حياتي وخلقوا مني كائن جديد.. كائن إيجابي بقى له اهتمامات عامة تأثر بيها وأثر فيها في حدود إمكانياته. 
      تلات سنين اكتشفت فيها الشاعر اللي أصبح بعد كده حديث الناس من المحيط للخليج أو في أى مدينة أو قرية على كوكب الأرض فيها ناس بيتكلموا عربي. 
*	*	*




الفاجومي (9)

نــــــاس فــــــي
أرميـــــــــــدان
      
      

      
      عنبر كله سمع 
      واحد يا ورد 
      اتنين يا فل
      تلاتة ياسمين 
      أربعة يا أجدع ناس معلمين 
      خمسة يا كركيه 
      ستة يا زهرة الشباب والحركة الوطنية 
      سبعة يا سجن الناس ومخالف الشريعة الإسلامية 
      تمانية يا باشا 
      تسعة يا أجدع ناس حشاشة 
      عشرة يا فرن يا حلم الجعان 
      حد اشر يا مستشفى العفن والدود 
      والداخل مفقود والخارج مولود. 
      اتناشر يا مشنقة.. يا مرجيحة الأبطال! 
      سلالم السجن 
      سبعين سلمة وكسور 
      عدى عليَّ الهوى
      وأنا سلمي مكسور 
*	*	*
      زنزان وزان 
      وزوابع الأحزان 
      سجنتم حبيبي
      وعملوني عليه سجان
*	*	*
      تلات سنين يا أرميدان.. م العصر للعصر يقفلوك عليَّ ويناموا.. مفرمة حديد عجنت عضمي على لحمي على جلدي.. ورجعت شكلتني من جديد. 
      زمان الصبا ولَّى 
      وشاب الشعر ما دريت 
      والقوس مني انحني 
      بعهد الصبا ما وريت 
      وادي السنان اتخلعت 
      حتى الضروس ما دريت 
      بدأت أصحى.. وأشوف الناس والأمور والأشياء بعين تانية.. زمان قبل السجن لما قريت ديوان بيرم التونسي وسمعت ألحان سيد درويش وزكريا أحمد ما كنتش معجب!
      كنت مبهور بشوقي وعبد الوهاب وبأى شيء فيه ريحة أوروبا المكرمة.. كانت فيه حاجة ربنا يكفيك شرها اسمها "جرأة الجاهل" دي كانت لابسة جتتي ومكلبشاني زي الشيخ محمد الجريحي اللي كان لابس جتة زينب مرات خالي عطية ومطلع عليها البلا. 
      طول النهار أتعالم وأتفلسف أسفِّه عشاق شعر بيرم وألحان سيد درويش وزكريا أحمد.. باعتبارها حاجات بلدي.. وأنا راجل أفرنجي أباً عند جد!
      ثم إيه حكاية فنان الشعب اللي ورموا دماغنا بيها دي؟ وشعب إيه الحافي ده؟ شعب جبان وخانع طول عمره وراضي بالذل ويستاهل جميع ما يجرا عليه! 
      الكلام دا وأكتر منه كان بيقولهولي محمد أخويا.. وأنا كنت طبعاً باصدقه.. مش أخويا الكبير؟.. بعد السجن اتعلمت وفهمت.. يا بنت الإيه يا مصر.. أتاريكي حكاية طويلة مالهاش أول من آخر! 
*	*	*
      سجن أرميدان "بالعامية المصرية".. أو قرة ميدان "بالفصحى التركية" كان عبارة عن تلات عنابر.. عنبر ألف.. وعنبر ب.. وعنبر ج. 
      كل عنبر عبارة عن أربع أدوار. 
      الدور الأول والتاني عبارة عن 128 زنزانة صغيرة.. يعني كل دور منهم 64 زنزانة سعة خمسة بُرش. 
      هي دي لوايح السجن. 
      لكن عنبر ب بقى كان مخالف لكل اللوايح والقوانين زي ميكروباس الدويقة.. إدارة السجن كانت مخصصاه لمساجين – تحت التحقيق – وهو ده اللي حطه داخل حزام مشكلة الإسكان وأزمة الأماكن بسبب عدم سرعة الفصل في القضايا لعدم وجود دوائر قضائية كفاية.. ودي كانت زمان اسمها مشاكل التحول الاشتراكي ودلوقتى اسمها مشاكل التحول للاقتصاد الحر والخصخصة.. (وكل واحد حر يسمي مشاكله زي ما هو عايز).
      أيامها يا سيدي بقى فضل البوليس – اللي كان في خدمة الشعب – يقبض ع المتهمين من أبناء الشعب ويحول ع النيابة والنيابة تحول ع القضاء والقضاء يحول على عنبر ب وعنبر ب زي الطربة ما بيردش ميت لحد ما الزنزانة خمسة بُرش بقى فيها عشرين والأوضة عشرين بُرش بقى فيما تمانين. 
      ويا ريت المشكلة كان باين لها حل، إلا كل يوم كانت بتتعقد أكتر. 
      كان فيه على ذمة التحقيق ناس بقى لهم تمانين شهر وأكتر. 
      شحتة الإسكندراني بتاع تزييف العملة الفضة كان بقى له تحت التحقيق تلاتة وتمانين شهر وكان الأستاذ عبد الرسول مدرس الرياضيات كل ما يشوفه يقول لي: 
      - الراجل ده بيفكرني بليلة القدر اللي هي – خيرُ من ألف شهر – وكان دايماً بيداعبه ويقول له: 
      - يا بختك يا عم شحتة حتشوف ليلة القدر في عنبر ب. 
      وكان الأستاذ جاد السوداني يقول لي: 
      - والله يا بن عمي عنبر ب ده بيفكرني بزريبة الميرغني عندنا في أم درمان.. وحتى في زريبة الميرغني البهايم ما ينوموا فوج بعضيهم. 
      وانتشرت الأمراض المعدية.. نتيجة لسوء التهوية والتغذية وانعدام الرعاية الطبية.. مستشفى السجن ما كاناش فيه غير برميل خشب كبير زي اللي في معمل الطرشي.. مليان مزيج أبيض.. فكان الدكتور يكتب على تذكرة المريض مهما كان مرضه.. كاس مزيج.. وعشان يخلي مسئوليته كان بيصمم على إن المريض لازم يشرب الكاس قدامه. 
      مرة علي الصعيدي المحبوس تحت التحقيق بعد ما سرق منبر الجامع في بلدهم.. نزل للدكتور بيشكي من آلام في رجليه وكالعادة كتب له الدكتور كاس مزيج وقال له: 
      - إشرب. 
      قال له: 
      - ع يضيع الودع ده يا دكتور؟ 
      قال له: 
      - وأنا مغسل وضامن جنة يا روح أمك. 
      علي الصعيدي خدها من قصيره راح دالق الكاس على رجليه فدخلوه التأديب واتحكم عليه بست جلدات ع العروسة بتهمة إهانة السيد / طبيب السجن. 
      بعد الحادثة دي كتبت زجل عن حال المساجين وقلته في الندوة الأسبوعية وبخصوص الرعاية الطبية قلت: 
      والطبيب له شهرة ذاعت
      م المحيط 
      إلى الخليج 
      لو تقول له الجزمة ضاعت 
      برضه يكتب 
      كاس مزيج 
*	*	*
      وكانت ذروة المأساة هي موت عدد كبير من الشباب فتكت بيهم الأمراض وسوء التغذية وانعدام الرعاية الطبية.. حسني بشلة الهجام اللي كان واخد بطولة السجون في سباق خمس تلاف متر جري والأستاذ نبيل متري الباحث الاجتماعي.. وإبراهيم الطحطاوي اللي جاي في جريمة قتل عمد دفاعاً عن الشرف.. والأستاذ محمد علوي مساعد المخرج اللي كان بيحلم بإخراج فيلم سينمائي عن عنبر ب ويديني فيه دور البطولة والأستاذ عبد الرسول المدرس اللي فجأة كح دم وما استحملش تلات تيام وفي اليوم الرابع صحينا الصبح على صوت شحتة الإسكندرياني وهو بيبكي ويقول: 
      - أيوه يا جدعان.. الأستاذ عبد الرسول مات.. يا حول الله يا ربي.. إنا لله وإنا إليه راجعون. 
      يومها سيطر على السجن الذهول.. مع إنه ماكانش أول واحد يموت.. لكن الأستاذ عبد الرسول الخدوم الرقيق المهذب أثر في الناس كلها وكان أشد الناس حزناً على الأستاذ عبد الرسول هو عم برهومة عبد الشهيد جاره ع البرش والمتهم في قضية تزييف عملة ورقية وترويجها في السويس. 
      صحيت مرة بالليل على صوت نهنهة مكتومة واكتشفت إن مصدر الصوت هو برش عم برهومة اللي كان متغطي بالبطانية ودافس دماغه تحت الغطا.. اتسحبت عشان ما اصحيش حد وزحفت على نمرة عم برهومة أطمن عليه وإذا بيه بيقول وهو بيبكي: 
      - جدع زي قطفة الورد يا ولداه راح في شربة ميه.. يا حسرة قلب أمه عليه. 
      رجعت بسرعة قبل أعصابي ما تخوني ودفنت دماغي تحت البطانية وانفجرت بالبكا. 
*	*	*
      في خلال التلات سنوات اللي قضيتهم في عنبر ب في سجن أرميدان اتقلبوا علينا تلات ظباط تولوا قيادة العنبر كان أقربهم لقلوب المساجين على اختلاف أوضاعهم وأسباب سجنهم الرائد سمير قلادة غطاس الأديب الفنان اللي كان له عدة محاولات في كتابة القصة والرواية. 
      الراجل ده كان دايماً فاتح مكتبة وقلبه للمساجين وأحياناً جيبه. 
      وكان التاني النقيب عزت زعتر ودا كان راجل في حاله كأنه مش موجود.. صحيح كان جسمه في العنبر.. لكن دماغه ومشاعره كانوا في حتة تانية.. الله أعلم بقى كانوا فين؟ 
      وكان تالت الظباط الرائد "........." وأنا مش ح أشرفه بذكر اسمه هنا.. لأنه كان مش بني آدم.. كابتن كورة تافه معجب ببدلته ودبابيره.. شخص قاسي متسلط مريض حاقد على صنف البشر وكان إحساسه بالنقص مسيطر على تصرفاته الغريبة.. مثلاً كان يحلا له إنه ينزل المساجين المرضى من المستشفى ليلة ما يبات نوبتشي في حوش السجن واللي ما يقدرش يجري يخلي السجانة يمدوه ويضربه على رجليه بالكرباج أو الخرزانة لغاية ما يغمي عليه. 
      وأحياناً كان ينزل كل مساجين العنبر ويقعدهم على قرافيصهم أطول وقت ممكن واللي يخسع ورجليه ما تشيلهوش ويقع لازم ينضرب على ركبه بالشومة عشان تاني مرة تحرم ركبة ما تشيلهوش.
      وكانت أمجاده اللي هارش دماغنا بيها إنه قتل مجموعة من المسجونين السياسيين في أوردي أبو زعبل وكان دايماً يذكر اسم واحد في كل مرة ويقول عنه "الواد" اللي كان عامل لي زعيم ما استحملش غلوة في إيدي. 
      الشخص ده كان اسمه شهدي عطية الشافعي واللي عرفت بعد كده إنه كان مفتش أول اللغة الإنجليزية بوزارة التربية والتعليم وإنه كان صديق شخصي للرئيس جمال عبد الناصر اللي كان موجود في يوغسلافيا أثناء اغتيال صديقه على يد الرائد المعجباني كابتن الكورة الهايف المريض. 
*	*	*




الفاجومي (10)

حكـــــايـــــــــــة
الســــفـــــــــــاح
      

      
      محمود أمين سليمان.. في أواخر الخمسينيات انتشر الاسم ده في مصر مقرون بالإعجاب أكتر من أسماء أم كلثوم وعبد الناصر وتيتو ونهرو ونكروما وعبد الحليم حافظ.. وبلغ من تعاطف الناس معاه إنه بدأ يتحول إلى بطل شعبي شبيه بأدهم الشرقاوي على عكس ما صورته الصحافة المصرية اللي كانت بتقدمه في هذه الأثناء في صورة بعبع مخيف متعطش للدم الإنساني.. أي دم! 
      عبد الناصر بجلالة قدره اتكلم عنه في أحد خطاباته السياسية وحذر الناس من الافتتان بيه.. ويمكن ده هو اللي دفع أديب مصر الأعظم نجيب محفوظ إنه يكتب عنه واحدة من أهم وأجمل رواياته.. اللص والكلاب.. أنا شفت محمود أمين سليمان – وعشقته – وعرفت حكايته. 
      قابلته الأول في حبسخانة محكمة عابدين. 
      كنا نازلين نجدد أمر حبس أنا ويوسف شريكي في القضية ومحمود صبره ابن خالته شريكنا التالت. 
      كانوا الأهالي بيجيبوا الأكل والسجاير من شباك الحبسخانة اللي كانت تحت مستوى الأرض. 
      وكانت مرات يوسف جايبه لنا أكل وسجاير وواقفة ع الشباك مستنية دورها وكان فيه مسجون شاغل الشباك لمدة طويلة واحنا خايفين تيجي عربية الترحيلات وتاخدنا ع السجن قبل ما نلحق ناخد الأكل. 
      وضاعت توسلات يوسف في صريخ المسجون اللي ع الشباك.. أنا سمعته بيقول: 
      - أبويا يا نوال.. أنا سايب لك مصاري تكفيكي لو اتحكم عليَّ بتأبيده.. حطي أبويا في عنيكي يا نوال.. ويا ويلك لو فرطتي في أبويا فهمانة يا نوال؟ 
      قررت مساعدة يوسف فاتجهت للشباك وزغدته في ضهره فالتفت لي.. غريبة.. لقيته شكلي بالظبط وكأننا توءم.. حاجة واحدة اللي بتميزه عني وحمة سودا جنب دقته.. قلت له: 
      - يا عم خلصنا بقى عايزين ناخد حاجتنا زيك. 
      رد عليّ بابتسامة ودودة: 
      - ما تخافش يا بلديا.. أنا اللي ح أجيب لك حاجتك. 
      لمحت نوال اللي كان بيكلمها كانت زي البطة مليانة بصحة وقصيرة حبتين وجمالها متوسط ولونها بيميل للبياض. 
      قال لها: 
      - معلش روحي أنتي وتعاليلي هنا بكرة. 
      وبعدين سألني: 
      - ناسك اسمهم إيه؟ 
      قال له يوسف: 
      - قول فين يوسف عبد القادر؟ 
      زعق: 
      - فين جماعة يوسف عبد القادر؟ 
      ونزل من ع الشباك العالي برشاقة وشبك إديه وشال عليهم يوسف وطلعه ع الشباك وبعدين ابتسم لي وخدني من إيدي في اتجاه بطانية مفروشة في الحبسخانة وقعدنا. 
      سألني: 
      - تاكل؟ 
      قلت له: 
      - لأ.
      قال لي: 
      - تحشش؟ 
      قلت له: 
      - يا ريت. 
      فوراً طلع من جيبه باكو الكبش "دخان فرط" ودفتر البفرة وحتة حشيش تجي نص وقية وبدأ يلف بسرعة ومهارة ودخل عليَّ بأول سيجارة وقال لي: 
      - دي نكح بيها.. إنت جاي في إيه؟ 
      قلت له: 
      - تزوير. 
      قال لي: 
      - زورت إيه؟ 
      قالت له: 
      - استمارات قماش. 
      ضحك وقال لي: 
      - يا خيبتك. 
      قلت له: 
      - أمال إنت جاي في إيه؟ 
      قال لي: 
      - ح احكي لك في السجن لما ادوشك.. أنت في دور كام؟ 
      قلت له: 
      - في دور أربعة أوضة تلاتة. 
      قال لي: 
      - لو عُزت أي حاجة أنا قصادك في أوضة ستاشر دور أربعة.. إنده قول يا محمود.. وفي العنبر عرفت حكايته من طقطق لسلامو عليكو. 
      هو زي أي شاب ضاقت بيه سبل المعاش في الصعيد.. ركب رجليه وعلى إسكندرية.. وفي إسكندرية اتعرف على معلم هجام علمه أصول الصنعة قبل ما يسافر على بيروت اللي قعد فيها حوالي سبع سنين ورجع منها بمجموعة مفردات من العامية اللبنانية ومبلغ كبير مكنه من إنه يشتري شقة في إسكندرية ويتجوز نوال عبد العظيم وبعد ما استقر في إسكندرية.. بدأ يمارس نشاطه على تقيل.. يعني ما يكسرش شقة ع الساجد.. يعني على عماه.. لازم يكون فيه ناضورجي.. شغالة.. بواب.. مكوجي.. سباك.. وماكنش بيسرق إلا ما خف حمله وغلى تمنه.. مجوهرات وفلوس ونجف ومن أشهر عملياته سرقة بالطو المطربة أم كلثوم من عربيتها وهي بتغني حفلتها الشهرية في مسرح حديقة الأزبكية.. الصحافة أيامها قدرت سعر البالطو المسروق بـ تلاتين ألف جنيه!
      نوال مراته كان لها أخ.. يعني حرامي نتن.. خايب اسمه محمد عبد العظيم.. فشله دفعه أولاً لإدمان القمار ودا في رأي محمود ماكانش مشكل لكن المشكل بالنسبة لمحمود بدأ يوم ما عرف إن محمد نسيبه بيشتغل مرشد مع البوليس.. طار صوابه وهدد نوال بالطلاق إذا سمحت لأخوها بدخول البيت. 
      - خير ربنا كتير يا نوال.. إبعتي لأخوكي اللي يكفيه وزيادة.. لكن دخوله البيت فيه خطر علينا.. فهمانة يا نوال؟ 
      على الجانب الآخر كان جواز محمود من نوال عبد العظيم مصدر فخر لمحمد عبد العظيم بين زملاؤه الهفافين والمرشدين.. كل كام يوم يلم الصحبة ويدخل بيهم على نوال ياكلوا ويشربوا الشاي وياخدوا فلوس كمان في غياب صاحب البيت. 
      وكانت نوال كل ما تحاول تلفت نظر أخوها يهددها بالإرشاد عن محمود وحبسه فتحط همها في قلبها وتسكت. 
      وفي يوم من ذات الأيام رجع محمود البيت بدري لقى محمد عبد العظيم ورفاقه قاعدين في الصالون بيدخنوا سجاير حشيش وبيلعبوا قمار وساحبين البشل على بعض.. وهاج محمود في نوال ومحمد وطرد الضيوف الكرام شر طردة بعد ما لزقهم على قفاهم واحد واحد.. وودع كل ضيف فيهم بشلوتين ع الباب.
      قوم أنت يا عم محمد عبد العظيم ثور لكرامة قفوات وأرداف ضيوفك المرشدين.. وروح بلغ المعاون على محمود في عدة قضايا.. وقوام قوام كان البوليس كابس شقة محمود ونوال وبالتحف الموجودة في الشقة عملوله عدة قضايا رحلوه بيها على مصر ثم عنبر ب بعد ما بلغ مجموع القضايا بما فيها قضية بلطو أم كلثوم تلاتين قضية. 
      راخر محمود ما اتأخرش عن رد الجميل فاعترف على خمس قضايا تافهة جاب فيهم رجل محمد عبد العظيم.. وجابه معاه في عنبر ب... لكن المدهش ف الأمر إنه كان بيعامله كويس جداً وكان مش مخليه محتاج حاجة ومرة سألته: 
      - إنت إزاي بتعامل المرشد ده كده.. مش هو اللي حبسك؟ 
      ضحك وقال لي: 
      - إنت عاشر واحد يسألني السؤال ده.. يا إخواننا أنا مش جايبه السجن عقوبة ولا انتقام.. أنا جايبه هنا عشان أحمي مراتي وبيتي منه! 
      آفة المسجون الحقيقية هي التخزين داخل الزنزانة لا مشي ولا شمس ولا هوا! 
      محمود أمين سليمان قدر بفلوسه وذكائه يفلت من التخزين ويتصنع في صالون الحلاقة بعد ما دفع مبلغ للشاويش محمد عبد العليم شاويش الصالون علاوة على إنه كان بينزل جلسات نيابة بشكل شبه يومي لتسديد التلاتين قضية. 
      وفجأة بدأت الشكوك تساوره من خلال تسويف المحامي وعدم حماسه لفكرة الإفراج عنه وحضور الجلسات من الخارج. 
      ويوم بعد يوم اتحول الشك إلى يقين في وجود علاقة بين نوال والأستاذ المحامي.. وقرر الانتقام.
      وذات ليلة سمعنا خبط ع الباب من أوضة ستاشر دور أربعة عنبر ب: 
      - يا أفندي يا غفر الليل.. واحد بلع بشلة. 
      واتصل غفر الليل بالظابط النوبتشي بسرعة على غير العادة وعلى غير العادة برضه حضر الظابط النوبتشي ومعاه التمرجي ونقلوا محمود على عنبر المستشفى والصبح رحلوه ع القصر العين. 
      هو في الحقيقة كان بالع ورقة مفضضة بتاعة علبة سجاير ودي بتظهر في الآشعة وكأنها بشلة وبيسموها بالاصطلاح الطبي.. جسم غريب. 
      بعد كده سمعنا بهرب محمود من القصر العيني بعد ما سطل النفر جبيص اللي هو عسكري الحراسة بتاعه لحد ما عماه.. وبدأت سلسلة الحوادث والمطاردة اللي ضخمتها الصحافة.. وكنا في عنبر ب بنتابع أخباره بإعجاب وحماس وكأننا في ملعب كورة حتى السجانة ماكانوش بيقدروا يخفوا إعجابهم وتعاطفهم مع محمود في غيبة الظباط.. مرة سألت الشويش عبد الغفار.. أقسى سجان قابلته في مصلحة السجون: 
      - إنت صحيح يا عم عبد الغفار كنت بتدعي للسفاح إمبارح في صلاة العصر؟ 
      قال لي: 
      - إنت يا واد بتهددني.. أيوا كنت بادعي له وح افضل ادعي له.. ماله محمود؟ دا واد حنين وجدع.. وربنا بحق جاه النبي يخبيه من ولاد الكلب الظلمة دول.. وينصره عليهم. 
      وضحك أحمد فوزي حرامي القطط اللي هي الشنط الحريمي وقال لعبد الغفار: 
      - يعني لو ربنا نصر محمود عليهم.. الحرامية حيحكموا مصر يا عم عبد الغفار: 
      ولأول مرة أشوف عبد الغفار بيضحك وهو بيقول: 
      - ما هم حاكمينها يا حمار! 
      وليلة ما مات محمود أمين سليمان برصاص البوليس بات السجن كله حزين.. مساجين وشاويشية وعساكر غفر الليل وغرق عنبر ب في الحزن والصمت والإحباط.. وصوت عم أحمد الشبراوي المجروح وهو بيغني: 
      من فوق شواشي الجبل 
      أسمع نغم بالليل
      غاب القمر م السماء
      بكيت نجوم الليل
      نزلت دموعهم مطر 
      ع الكون 
      غرق في الليل
      آه يانا يانا يا وعدي.
*	*	*





الفاجومي (11)

عـــــــلــــــــــــي
      
واحنا عيال.. أمي ما كنتش بتفوت مناسبة عامة رمضان والعيدين ونص شعبان وسبعة وعشرين رجب وعاشورا وشم النسيم.. إلخ. 
      كانت تفضل تولول وتبكي ع الغايب الحاضر علي أخويا البكري وأول الفرحة اللي ضاع منها في الغربة وطريق السفر. 
      ودا كان بيشوقني لمعرفة أكبر كمية من المعلومات عنه. 
      - كان شكل مين يامه؟ 
      تقول لي من بين دموعها: 
      - ما كانش له شكل ولا زي يابني.. كان زي القمر وكان شاطر ونبيه ولد ماجابتوش ولادة.. دي عين وصابته يا قلب أمه. 
      وترفع إديها للسما وتقول: 
      - وحياة حبيبك النبي تبل ريقي بشوفته قبل ما أموت عطشانة. 
*	*	*
      وذات ليلة من ليالي أرميدان كان حسني بشلة بيحكي لنا بأسلوبه الجميل عن بعض مغامراته في عالم الليل وجاب سيرة شخص اسمه علي عزت وسألته فوراً: 
      - مين على عزت يا حسني؟ 
      بص لي بدهشة وقال لي باستنكار:
      - فيه حد فيكي يا مصلحة السجون ما يعرفش علي عزت؟ على عزت دا ملك الحزن وعمدة أي سجن يدخله.. دا عليه قلم ما ينزلش الأرض.. اللي يكتب فيه شكوى قول يا رحمن يا رحيم عليه. وأى شاويش فيكي يا مصلحة السجون بيعمل ألف حساب. 
      أنا ما خدتش واديت في الكلام لكن ربك والحق الموضوع شغلني فترة طويلة انتهت بموت الفتى حسني وخلو مطرحه جنبي.. ودا كان في مطالع الستينات مات في عمر الورد – أربعة وعشرين ربيع. 
*	*	*
      - اسمع اسمك العيادة.. اسمع اسمك الجلسة.. اسمع اسمك الزيارة.. إلخ. 
      دي النداءات اللي كنا بنصحى عليها كل يوم في سجن أرميدان.. وف يوم سمعنا.. 
      - اسمع اسمك المكتبة علي عزت.. اسمع اسمك المكتبة.. فين علي عزت؟ 
      قمت من على نمرتي منتور وحطيت ودني على نضارة الباب سمعت نفس النداء.. حسيت بقلبى نزل في رجليا.. سألت بصوت استنكار عالي: 
      - هو علي عزت هنا؟ 
      سمعت أكتر من إجابة أوضحهم إجابة خليل الذئب:
      - ما هو جنبك في أوضة اتنين. 
      قلت له: 
      - هو قضيته إيه يا ذئب؟ 
      ضحك وقال لي: 
      - جايبينه م الجامع.. جاي في ركعتين غلط. 
*	*	*
      في طرقة العنبر لقيتني وجهاً لوجه مع الشخص اللي شاور لي عليه خليل الذئب.. عمري ما قابلت شخص أنحف مني إلا هو.. جلد على عضم.. عنيه لونهم فروزي زي عنين أمي الخالق الناطق.. شوية الشعر اللي فاضلين في دماغه صفر وناعمين ما فيهمش شعرة بيضة.. وشه نفس اللون البمبي.. الشباب والصبا في ملامحه بيحاربوا معركتهم الأخيرة ضد الشيخوخة اللي بدأت تزحف على رقبته وقورته.. سألته: 
      - إنت اسمك إيه بالكامل؟ 
      بدون تردد قال لي: 
      - علي محمد عزت نجم. 
      قلت له وأنا شبه مذهول: 
      - إنت منين؟ 
      قال لي: 
      - من الشرقية. 
      - منين من الشرقية؟ 
      - من العباسية. 
      - حسيت إن الأرض بتدور بيا قبل ما أوجه له السؤال الأخير: 
       - أمك اسمها إيه؟ 
      بمنتهى البساطة وبدون تردد قال لي: 
      - هانم. 
      ارتميت في حضنه.. احتضني بشدة.. حسيت في حضنه بالأمان والدفا.. تذكرت حضن أبويا علي الشمروخ.. انخرطت في البكا أكتر.. قال لي: 
      - إنت مين؟ 
      قلت له: 
      - أنا أخوك. 
      قال لي بفزع: 
      - يا نهار أسود.. أخويا مين؟ 
      قلت له: 
      - أخوك فؤاد. 
      قال لي: 
      - أودا؟ وإيه اللي جابك هنا؟ 
      ضحكت من بين دموعي وقلت له: 
      - اللي جابك. 
      وحكيت له الحكاية من طقطق لسلامو عليكو. 
      خدني ودخلنا أوضة اتنين.. لقيته فارش في المراية.. يعني بلغة السجن عمدة.. وقف على باب الأوضة ورفع إيدي زي حكم الملاكمة وقال: 
      - أخويا أهه يا مجرمين يا كفرة يا ولاد الكلب. 
      ضحكوا كلهم وقاموا سلموا عليَّ واحد واحد وقال عم أمين محسن حرامي البهايم: 
      - سبحان الله.. الشكل صحيح مش واحد.. لكن الدم واحد. 
      وضحك شرارة زميل علي قال له: 
      - وأنت عرفت إزاى حكاية الدم؟ إذا كان واحد فيهم عنده دم والتاني ما عندوش؟ 
      وقال علي: 
      - أوعوا تفكروا إن أخويا حرامي زيكو. 
      وقال له شرارة: 
      - أمال يعني جاي سياحة؟ 
      وبمرور الزمن بدأت اكتشف في علي عشقه للمعرفة والقراية وكمان قريت له محاولة لكتابة المسرح.. كان كاتب نص عن صلاح الدين الأيوبي.. طبعاً أنا ما اقدرش أقيمها فنياً.. لكن كمية المعلومات اللي أوردها في النص تنم عن إنسان واسع الاطلاع واللي أدهشني أكتر موقفه الوطني الواعى بالنسبة لقضية فلسطين وإيمانه العجيب بحتمية هزيمة المشروع الصهيوني. 
      حكى لي بعض مغامراته في عالم الجريمة.. حكاها بروح طفل شقي فرحان بكل اللي عمله باعتباره مجرد لعب بريء. 
      وأنا حكيت له عن الأسرة وانهيارها اللي بدأ بموت مديحة في البلد بعد وابور الجاز ما فرقع فيها.. والأقاويل اللي انتشرت في البلد عن سبب موتها وهل هو قضاء وقدر ولا انتحار؟ وانفجرعلي بالبكا وقال: 
      - يا حبيبتي يا دَح دَح.. البنت عاشت مظلومة وماتت مظلومة. 
      ومرة سألني سؤال غريب: 
      - لكن قول لي يا فؤاد.. أبويا مات راضي عني.. ولا غضبان عليَّ؟
      قلت له: 
      - أبوك مات على خوانة.. لا لحق المسكين يغضب ولا يرضى. 
      فينك يامه تيجي تبلي ريقك قبل ما تموتي عطشانة.. أهه علي يامه.. يا ترى لو شفتيه في المكان ده وفي الوضع ده.. حتفضلي بنفس اللهفة.. ونفس الحسرة ونفس المشاعر؟.. ما اعرفش.. كل اللي أعرفه إني بعد ما شفت علي حبيته أكتر من مجرد أخ!
*	*	*
      تلاتة كانوا متخزنين في زنزانة صغيرة في دور 2 ممنوع حد يتصل بيهم وممنوع هما يتصلوا بحد وممنوع عليهم الجرايد والورق والقلم وأي شيء له علاقة بخارج الزنزانة.. دي تعليمات قائد العنبر الرائد يونس مرعي.. اللي بينفذها بصرامة الشاويش – عبد الغفار الرهيب. 
      أنا في هذه الأثناء كانت رجلي اليمين مكسورة وفي الجبس نتيجة ارتطامها بجسم صلب اللي هو راس المسجون إبراهيم الخضري واحنا بنلعب كورة في الأوضة انتهزت فرصة يوم راحة عبد الغفار ونزلت لهم العصر بعد الإدارة ما روحت ونزلت لهم.. سمعتهم وسمعوني وسألتهم وسألوني وعرفت إنهم شيوعيين مقبوض عليهم ضمن أعداد كبيرة متواجدين في معتقلات الواحات والفيوم وبني سويف والقلعة وأبو زعبل علاوة على مجموعة في عنبر ج في أرميدان ومن خلال استمرار وتطور علاقتي بيهم عرفت منهم إن الشاويش عبد الغفار الرهيب متعاطف معاهم جداً!
      التلاتة كانوا عبد الحكيم قاسم الروائي الموهوب صاحب رواية أيام الإنسان السبعة وسامي خشبة الناقد الأدبي المعروف وابن المرحوم دريني خشبة الناقد المسرحي الكبير وحسين شعلان الكاتب السياسي المعروف. 
      حكى لي عبد الحكيم قاسم عن المشاكل اللي ترتبت على اعتقاله بالنسبة لأسرته خصوصاً وإن أبوه كان شيخ مسن.. والحقيقة إن الطريقة اللي حكى لي بيها استفزتني فسألته: 
      - وإنت إزاى تسيب لأهلك اللي ربوك وعلموك كل المشاكل دي؟ 
      ضحك وقال لي: 
      - هو أنا اللي اعتقلت نفسي؟ 
      قلت له: 
      - قلبك ما بياكلكش على أبوك وأمك وأختك؟ 
      قال لي: 
      - أنا قلبي بياكلني على مصر كلها.. ويوم ما تتحل مشاكل مصر.. حتحل معاها مشكلة أبويا وأمي وأختي. 
      ليلتها أنا ما نمتش.. إيه الكلام العجيب ده! وإيه الناس دول؟ 
      بعد كده كنت بازورهم كل يوم وأسمع كلامهم ومناقشاتهم وأهم من كده كانوا بيسمعوني قصايد شاعرهم العظيم فؤاد حداد ولو إن الكم اللي كانوا حافظينه من أشعاره كان قليل جداً إلا أنه دخل قلبي وأيامها كنت باكتب قصايد ديواني الأول – صور من الحياة والسجن – فاعتقدت إني: باساهم في نشر أشعار فؤاد حداد الممنوعة فأخذت مقاطع منها على قد ما أسعفتني الذاكرة وأضتفها لأشعاري.. ما كنتش أعرف إني أنا شخصياً ح ابقى الشاعر الممنوع في كل الأقطار والأزمان العربية وده كان اللقاء التاني بيني وبين الشيوعيين المصريين. 
*	*	*
      في السنة الأخيرة في سجن أرميدان اكتشف الشاعر أحمد فؤاد نجم. 
      ومن حسن حظي أن يكون اللواء إبراهيم عزت في هذه الفترة هو مدير سجن أرميدان والرائد سمير قلادة هو المأمور.. لتنين دول هما اللي احتضنوني وشجعوني وكانوا بيعملولي ندوات شعرية في مسرح السجن وينشورولي شعري في مجلة السجن اللي فزت بجايزتها في مسابقة عيد الأم بقصيدة بحر الحنان وكانت الجايزة جنيه. وحرضني الرائد سمير قلادة على دخول مسابقة الكتاب الأول وجاب لي الورق على حسابه ونسخ لي القصايد على المكنة وبعتها بمعرفته إلى مجلس الفنون والآداب والعلوم الاجتماعية. 
      وكان الرائد سمير قلادة شديد الشبه بالرئيس جمال عبد الناصر ولذلك لما كتبت له الإهداء في مقدمة ديوان المسابقة – صور من الحياة والسجن – كتبته كده: 
      فنان وتعطف ع الفنان 
      ولك أيادي ومآثر 
      ولك حكاية في كل مكان 
      يا صورة من عبد الناصر 
      وكانت نهاية فترة العقوبة.. تلات سنوات سجن مع الشغل والنفاذ – توافق يوم الجمعة 11 مايو 1962 بتلات أربع المدة لحسن سيري وسلوكي في السجن ليلتها ما جليش نوم.. أخرج من السجن.. أروح فين؟.. وأعمل إيه؟.. أنا خلاص بقيت شُرك.. ويا ريتني أعرف أسرق وأرجع السجن تاني يا ترى لو رحت لمحمد أخويا مراته حتفتح لي الباب؟.. وحتى لو فتحت حتقابلني ازاي؟.. وحتى لو قابلتني كويس.. غايته ح اتغدى وبالسلامة.. أروح فين بعد كده؟.. دي كانت أطول ليلة في حياتي. 
      الساعة سبعة الصبح فوجئنا بالمفتاح في باب العنبر وتصورنا تفتيش وسمعنا: 
      - انتبااااااااه "كبير قوي".
      وبدأ كل مسجون يخبي الممنوعات اللي عنده.. وكانت المفاجأة الأكبر إن المفتاح بقى في أوضتنا وبعدين: 
      - إنتباه. 
      وقفنا بسرعة وإذ باللواء إبراهيم عزت نفسه ووراه الرائد سمير قلادة واتجهوا ناحيتي وقال لي اللواء إبراهيم عزت: 
      - مبروك. 
      قلت له: 
      - الله يبارك فيك يا فندم. 
      قال لي: 
      - إنت عرفت؟ 
      نقلت له: 
      - أيوه.. ما أنا إفراجي النهاردة. 
      قال لي: 
      - أنا ما بتكلمش عن الإفراج.. إنت قريت الأهرام النهاردة؟ 
      وقدم لي ملحق أهرام الجمعة ولقيته معلم على خبر في الصفحة الأدبية: 
      "قررت لجنة الشعر مجلس الفنون نشر ديوان (صور من الحياة والسجن) للشاعر أحمد فؤاد نجم.. بعد فوزه في مسابقة الكتاب الأول". 
      بعد كده أنا ما شفتش حاجة لكن سمعت صوت سمير قلادة بيقول لي: 
      - إنت دلوقتي حطيت رجلك على بر الأمان. 
*	*	*
      يوم ما استلمت عشر نسخ من ديواني الأول "صور من الحياة والسجن" طلعت من مجلس الفنون زي المجنون.. ركبت التروللي باص قعدت جنب واحد أفندي لسة فاكر شاكله.. مصري مصري مصري.. قدمت له النسخة وقلت له: 
      - ده ديواني الأول.. شوف.
      الراجل طلع ظريف.. ممكن أشتري منه نسخة؟ 
      قلت له: 
      - النسخة دي هدية مني.. ممكن تقبلها؟ 
      قال لي: 
      - يسعدني إني أكون أول قارئ ليك وتأكد إني ح افضل أدور على اسمك وكل ما تصدر كتاب جديد ح احتفل معاك بيه. 
      ونزلت م التروللي وكان أول إنسان أفكر فيه هو عفاف بنت خالي حسين.. ليه بقى؟ 
      أثناء ما كنت زايد عن الحاجة في السكة الحديد في الزقازيق.. سكنت مع عبد العزيز أخويا في شارع صبور اللي فيه بيت خالي حسين وعمتي عيشة وكان طبيعي يحصل التزوار اللي من خلاله شفت عفاف الجميلة واتشعلقت بيها بناء على وعد خالي حسين يوم ما وداني المدرسة – الملجأ – وبعد سنتين حب ملهلب اتجوزت مصطفى ابن عمي الموظف بمصلحة السياحة – ماكانتش بقت وزارة. 
      وعلى باب مصلحة السياحة سألت عن الأستاذ مصطفى نجم وطلعوني مكتبه فقدمت له تاني نسخة من ديواني "صور من الحياة والسجن".. طبعاً أنا ما كنتش قاصد مصطفى.. إصحى للموضوع.. أنا راسم السيناريو في دماغي ما يخرش الميه. 
      حياخد مصطفى الديوان ويروح بيه ع البيت ويرميه على أول كرسي أو ترابيزة تقابله.. عفاف حتشوف الديوان وتقرا الاسم.. حتساهي جوزها وتسحب الديوان ترميه في أوضة النوم وتطلع تحضر الغدا لمصطفى يقول لها: 
      - مش ح تاكلي معايا يا حبيبتي؟ 
      تقول له: 
      - لأ.. أنا ح ادخل أنام.. تعبانة شوية. 
      وتدخل تنام وتقفل عليها باب الأوضة من جوه وتاخد الديوان في حضنها.. وتبكي – بكاء صامت – وتبوس اسم المؤلف – فيتلوث من الروج فتغسله بدموعها وبعد ما تقرا الديوان أربع مرات تجيب ورقة فاضية وتكتب إلى "أ.. ف.. ن" اللي هي الحروف الأولى من اسمي.. أنا اللي أستاهل كل اللي جرالي.. الغالي بعته رخيص ولا احسبوش غالي.. فقدتك يا حبيبي بسطحيتي وغبائي.. إلى اللقاء يا شاعري الجميل.. إلى اللقاء في جنة الخلد.. وبعد كده يكسروا عليها باب أوضة النوم يلاقوها قاطعة شريانها ومبتسمة وهي ميتة.. والورقة والكتاب جنبها.
      عرفت من الأستاذ حسن السباعي الموظف بمجلس الفنون إن الدكتورة سهير القلماوي هي اللي كتبت لي مقدمة الديوان وإنها عايزة تشوفني.. طبعاً ما كنتش تعرف إني في عنبر ب بسجن أرميدان.. خدت عنوانها من المجلس ورحت لها البيت فاستقبلتني بترحاب وشرحت لها الموقف فكتبت لي جواب للأستاذ يوسف السباعي – سكرتير عام مجلس الفنون والآداب. 
      دخلت مكتب مدير مكتب يوسف السباعي في مجلس الفنون فحصل لي ذهول من كم وحلاوة النسوان اللي هناك.. سلمت الجواب للبيه مدير المكتب وانسحبت بهدوء وأنا مفهوش وفاتح بقي وعمال أعطس في كل اللي يقابلني.. وأعتذر!
      أنا لغاية دلوقتي مش فاكر إزاي قدرت أخرج من المجلس وأوصل لمبنى الإذاعة في شارع الشريفين؟ 
      وفي الإذاعة وعلى مكتب الإذاعي اللامع طاهر أبو زيد تركت كراسة فيها أشعار وورقة فيها اسمي وموضوعي وروحت. 
      مافيش يومين عديت على مجلس الفنون ففوجئت بالبيه مدير المكتب قايم منتور من على مكتبه ومحدوف ناحيتي.. فبدأت أستعد للجري.. مش يمكن وأنا خارج مذهول المرة اللي فاتت عملت مصيبة؟ وإذا بالبيه ياخدني بالحضن وهو بيقول: 
      - أهلاً.. أهلاً بالشاعر العظيم.. اتفضل سيادتك. 
      وقعدني على كرسي جلد من اللي بيلف وسألني: 
      - قهوة سعادتك إيه؟ 
      قلت له بمنتهى البساطة: 
      - سادة. 
      قال لي: 
      - كل العباقرة بيشربوها سادة. 
      وبعد ما طلب لي السادة قال لي بعتاب رقيق: 
      - طب يا أستاذنا العزيز مش اللي يجيب ورقة ليوسف بيه يستنى النتيجة؟ 
      قلت له بتأفف: 
      - هُف.. مشاغل يا عزيزي. 
      قال لي: 
      - ربنا يكون في العون.. حنقرا حاجة جديدة إن شاء الله. 
      قلت له: 
      - ربنا يسهل. 
      وبالليل قابلت يوسف السباعي في نادي القصة بشارع القصر العيني وبعد محاضرة منه عن أن الخير لازم ينتصر في النهاية وإن الجريمة لا تفيد وأن لا تيأسوا من رحمة الله وإن المجتمع ممكن يصفح عن أبنائه المخطئين سألني: 
      - إنت مؤهلاتك إيه؟ 
      حاولت أضرب في العالي فمفتكرتش غير بكالوريوس طب أو هندسة.. لكن لقيتها حتبقى واسعة 
فقلت له: 
      - توجيهية. 
      قال لي: 
      - طيب أنا ح أعينك في منظمة التضامن بمرتب شهري اتناشر جنيه.. ودول يجيبوا العيش الحاف.. وانت بقى بشطارتك تجيب الغموس. 
      يومين كده ورحت الإذاعة ففوجئت بالأستاذ طاهر أبو زيد بيكرر معايا نفس اللي عمله البيه مدير المكتب: 
      - إزاي يا رجل ما تستناش لما أرجع من التسجيل؟ عموماً أنا آسف لأني ما كنتش في شرف استقبالك. 
      ولقيتنى باقول بدون أي داعي: 
      - أو.. يا عزيزي طاهر.. أرجوك ما تحرجنيش.
      الراجل سهم شوية كده وبعدين قال لي: 
      - إن شاء الله موعدنا يوم الخميس الساعة اتنين في مسرح الهوسابير عشان أسجل معاك حلقة من برنامج جرب حظك. 
      وفي الموعد المضروب رحت لقيت قاعة مسرح الهوسابير مكتظة بالجمهور اللي فوجيء بأن فارس الحلقة مواطن ضايع ولسة خارج بشوكه من سجن أرميدان ومسك المذيع الناجح المتمرس على النجاح الميكرفون وقال: 
      - أحمد فؤاد نجم.. تذكروا هذا الاسم جيداً.. هذا الاسم سيلمع ويحلق في سماء الشعر عن قريب.. وصاحب هذا الاسم دفعته الظروف إلى طريق الجريمة ثم إلى غياهب السجن وكان المفروض إنه يتحول إلى خارج على القانون ومعادي للمجتمع لكن الشاعر جواه انتصر على الجريمة وقسوة الظروف فترجم ألمه ومحنته إلى قصائد عذبة تقطر بالحزن والأمل في نفس الوقت.. وفوجئت بالتصفيق الحاد ينفجر في كل أرجاء القاعة.. والحقيقة أن الأستاذ طاهر أبو زيد استطاع بذكائه إنه يلهب أكف الجمهور بالتصفيق الحاد المتواصل على مدى ساعة ونص مدة التسجيل اللي قدم من خلاله عرض مسرحي شيق سجله ليذاع ضمن حلقات برنامجه الإذاعي الناجح "جرب حظك". وفي نهاية العرض قال طاهر أبو زيد: 
      - يا وزارة الثقافة.. هذه موهبة حقيقية مدفونة في التراب فإما أن تحظى بالرعاية التي تستحقها وإما أن تتحول إلى طاقة شر وسلاح هدام ضد المجتمع. 
*	*	*
      بعد ما انفتحت كل الأبواب في وشي وأصبحت موظف في هيئة دولية وشاعر إذاعي ودا الأهم.. اتجهت بكل ثقة إلى مصلحة السياحة عشان أضرب ضربتي واستقبلني مصطفى ابن عمي بكرمه الغريزي وطلب لي القهوة.. فضلت أفتش بعيني عن الديوان مالقيتلوش أي أثر وفي الوقت نفسه ما سمعتش منه أى خبر عن انتحار أي شخص أو سؤال أي إنسان عن شخصي الضعيف.. قلت: 
      - يمكن بيتلائم. 
      وفوجئت بيه بيقول للساعي: 
      - اطلع يا عم عبيد شوف سعد الموجي فوق. 
      وبعدين قال لي: 
      - فيه جدع مجنون زيك عندنا وقرأ الكتاب بتاعك وعجبه وقلب دماغي وعايز يشوفك ضروري. 
      وقبل ما استوعب فرصة الحصول على القارئ رقم اتنين.. دخل سعد الموجي شاب مصري الملامح والروح.. حياني وسلم عليَّ بحرارة وقال لي: 
      - أنا سعيد جداً برؤياك.. سعيد مرتين.. مرة لأني باقابل شاعر أصيل ومرة تانية لأني اتأكدت إن بيرم التونسي ما ماتش. 
*	*	*
      نور ملأ نفسي بالأمان الفرح والحب واداني إحساس بالثقة في نفسي وفي العالم وخضر قلبي اللي كان قرب ينشف ويموت.. هو دا كان إحساسي بسعد الموجي بدون زيادة ولا نقصان. 
      وبعد جلسة ممتعة في مكتبه قال لي: 
      - فيه عندنا راجل فنان أنا رأيي إنه فنان أصيل لكن الناس كلهم بيقولوا عليه دقة قديمة وزمانه ولى وأنا بصراحة عايزك تسمعه وتقول لي رأيك فيه عشان تنورني وتحسم لي المسألة دي. 
      على فكرة.. التواضع الأصيل في سعد الموجي المثقف المصري الرائع ممكن يخدع بعض الناس ويتهيألهم إنه واحد من اتنين.. يا إما جاهل يا إما بيدعي التواضع ودا والعياذ بالله أسوأ أنواع الغرور.. لكن الحقيقة غير كده خالص. 
      سعد الموجي أولاً ينحدر من سلسال طاهر.. أبوه الشيخ عبد السلام الموجي.. إمام جامع الفكهاني ومعلم الفقراء في حوش قدم وموئلهم وبيته هو التكية المفتوحة لكل من هب ودب يلاقي فيها المأكل والمشرب والمأوى وحسن الضيافة.. ورغم قيد الوظيفة كان له موقف سياسي مشرف ضد الإنجليز والقصر وحكومات الأقليات وكان مرشح الوفد بيعتمد بشكل أساسي على تأييد الشيخ عبد السلام الموجي لأن ده هو الضمان الرئيسي لوصوله للبرلمان. أما جد سعد الموجي فهو العالم العلامة الشيخ سعيد الموجي أحد علماء الأزهر الشريف المشار إليهم بالبنان ويكفيه شرف وفخر إنه احتضن شاعر الثورة العرابية ومنشدها وخطيبها العظيم عبد الله النديم أثناء فترة هربه من ميت الغرقا مسقط رأس عائلة الموجي من هنا خرج سعد الموجي وانطلق في الدراسة حتى حصل على ليسانس آداب قسم إنجليزي من جامعة القاهرة وحصل على منحة دراسية في أيرلندا وعاد منها مديراً لإدارة المطبوعات بوزارة السياحة.. أما عن قراءات سعد الموجي الخاصة فحدث ولا حرج ابتداءً من طبقات الشعراني ومروراً بالحلاج ومحيى الدين بن عربي والنفري في التصوف إلى آخر نظريات بريخت وبيتر بروك في المسرح وآدم سميث وكارل ماركس في الاقتصاد إلى جانب حفظه للقرآن الكريم وديوان الشعر العربي ابتداءً من امرؤ القيس وانتهاءً بمحمود درويش.. إلخ. 
      القصد واعدني سعد الموجي على اللقاء في قهوة البرلمان في ميدان العتبة الساعة تمانية مساء الجمعة لننطلق منه إلى حوش قدم لمقابلة الفنان المذكور والحقيقة أنا مش فاهم لغاية دلوقتي أنا ليه رحت في ميعادي.. دي مش عوايدي النصيب بقى. 
      وصلنا حوش آدم زي الناس ما بينطقوها.. كان المغرب على وشك الحلول والحارة مكنوسة ومرشوشة وروايح البخور والعطارة منتشرة وعاملة جو من السحر وفي البيت رقم 2 عطفة حوش قدم طلعنا الدور التاني لقينا أنفسنا في أوضة قاعد فيها شخص مهيب قدامه طرابيزة عليها خواتم وأساور وحلقان وهو ماسك ماسورة في بقه وبينفخ فيها تطلع نار يلحم بيها الدهب والفضة.. ورمى سعد الموجي التحية بأدبه المعهود فرد الراجل عليه بألاطة فاحترمته وقدمهولي سعد الموجي قال: 
      - الأسطى محمد علي الشهير بمحمد الصايغ. 
      قلت له: 
      - أهلاً وسهلاً تشرفنا. 
      ما ردش عليَّ فاحترمته أكتر. 
      وقدمني سعد الموجي: 
      - الأستاذ الشاعر أحمد فؤاد نجم. 
      ما كلفش خاطره يبص ناحيتي فبدأت أخاف منه.. وسأله سعد الموجي: 
      - أمال مولانا فين؟ 
      ماردش.. لكن قام بص من الشباك ونده: 
      - يا إمام.. انزل. 
      أنا قلت ده أكيد رئيس حوش قدم بما فيها سعد الموجي. 
      وسمعنا خبط ع الباب وقام المحترم يفتح ودخل الشيخ إمام والنوم لسة على وشه ولابس فانلة مقرحة ولباس بشباك من ورا ودخل الحمام وفجأة قال المحترم: 
      - أنا نازل يا إمام.. عايز حاجة م الأرزخانة؟ 
      قلت له: 
      - منين؟ 
      قال لي: 
      - م الأرزخانة. 
      قلت له: 
      - إلهي لا توصل هناك ولا ترجع هنا تاني يا ابن الكلب يا جزمة قديمة بقى حابس دمي وملبش جتتي م الصبح وجاي دلوقتي تقولي الأرزخانة. 
      وانفجر سعد الموجي بالضحك وضحك المهيب وسمعنا ضحك الشيخ إمام م الحمار. 
*	*	*
      بعد التعارف والشاي والذي منه طلب سعد الموجي من الشيخ إمام بأدب شديد إنه إذا تكرم يسمعنا حاجة.. وطبعاً أنا كنت اديت الشيخ إمام إيحاء بإني من شعراء الإذاعة. 
      وكان العود في نفس الأوضة اللي احنا فيها جابه محمد وناوله للشيخ إمام بعد ما نزل من عليه كمية تراب تؤكد أنه لم يستعمل من سنين واللي أكد ده أكتر إن الشيخ إمام قعد يدوزن الأوتار أكتر من ساعة ونص وبعدين سألني: 
      - أستاذنا يحب يسمع إيه؟ 
      قلت: 
      - يا ريت تسمعنا حاجة لسيد درويش أو زكريا أحمد.
      وصرخ الشيخ إمام بفرح: 
      - يا حبيبي.. طب تعالى جنبي هنا بقى. 
      رحت جنبه هنا بقى وخد عندك تقاسيم على العود أكدت لي إنه أستاذ متمكن بينه وبين العود علاقة عشق متبادل وبدأت أقول آه والله وأعِد.. واتسعت ابتسامة سعد الموجي نورت المكان وتحول وجه الشيخه إلى وجه طفل جميل فرحان نساني إنه كفيف وبعد ما أشبعنا نغم على العود بدأ يغني.. إمتى الهوى ييجي سوى أغنية أم كلثوم الشهيرة وأنا كنت باقوم بدور الكورس ودي مفاجأة سارة للشيخ إمام ويمكن دا اللي خلاه أبدع وطار في السما.. تلاتين سنة مروا على الليلة دي لكن لسة نغمها وسحرها مالي قلبي وسمعي وروحي إلى الآن.. وبعد إمتى الهوى غنى آه يا سلام زاد وجدي آه.. وياللي تشكي م الهوى هوَّن عليك وفضل زي العصفور يتنقل برشاقة من غصن لغصن ومن جنينة لبستان وأنا مسحور وغايب تماماً عن الوجود المحسوس لغاية ما بدأ يغني تحفة سيد درويش الجميلة أنا هويته وانتهيت.. كنت فعلاً هويته وانتهيت وبدون مقدمات سألت محمد علي بعد ما نزل سعد الموجي: 
      - هو أنا ممكن أبات هنا؟ 
      قال لي: 
      - بات يا خويا هو أنا ح اشيلك على دماغي.. بس حتنام فين؟ 
      قلت له: 
      - ح أنام ع الشوال ده. 
      ضحك وقال لي: 
      - أنت يا ابني مش بتقول إنك شاعر في الإذاعة؟ 
      قلت له: 
      - أنا قتيل هنا وعشان ما ترغيش كتير ده مفتاح بيتي اللي في بولاق الدكرور أهه. 
      ورحت مطوح المفتاح م الشباك قال لي: 
      - الله يخرب بيتك.. وحاجتك اللي في المطرح هناك؟ 
      قلت له: 
      - ياخدوها سداد حق. 
      قال لي: 
      - دانت ثورجي ودماغك أوسخ من دماغ محمود اللبان. 
       الليلة دي أنا مش فاكر تاريخها كل اللي فاكره إنها كانت ليلة صيفية من سنة 1962 وكانت ليلة ولا كل الليالي.. ليلة ما تنحسبش م العمر رغم إنها كانت أهم وأخطر ليالي العمر على الأقل بالنسبة لي وبالنسبة للشيخ إمام وبالنسبة للمارشال المتعجرف الأليط الأسطى محمد الصايغ الشهير بمحمد علي. 
*	*	*




الفاجومي (12)

الفـــاجــــــومـــــي
فــــي القـــــــاهرة
      

      
      قال تعاشر يابن آدم تعاشر.. مسيرك يابن آدم تفارق.. الله يرحمك يا امه!
      كانت في لحظة الوداع الأليمة تهرب من وجع الفراق إلى بلسم الكلام: 
      - الغربة يا ابني زي الموت.. علينا حق.. لكن برضه مسير الغريب يروح بلده.. وعلى رأي المثل: قالوا بلدك فين يا جحا.. قال اللي فيها معاشي. 
      أنا قبل ليلة حوش آدم الأولى كنت مجرد مواطن عادي من رعايا جمهورية الصين الشعبية المعروفة إدارياً باسم: بولاق الدكرور. 
      كنت مأجر أوضة بعفشة ميه مشتركة في بيت أم عبلة التمرجية باتنين جنيه في الشهر. طبعاً حتسألني: 
      - وعرفت منين إن صاحبة البيت اسمها أم عبلة؟ 
      ح أقول لك: 
      - من عبلة ذات نفسها. 
      هي كانت – الله يمسيها بالخير – مقيمة مع الست والدتها في البيت القديم المواجه للبيت الجديد اللي إحنا ساكنينه. وكان شباكها مواجه لشباك أوضتي، وكانت بعد ما ترجع من المدرسة تلزق في الشباك مش أقل من خمس ست ساعات كل يوم. 
      ما اعرفش بقى كانت بتذاكر إمتى! وكانت طول ما هي قاعدة في الشباك تسبل في عينيها للي رايح واللي جاي. 
      ويوم بعد يوم حصل النصيب واتكلمنا سوا وإذ بها تقدم لي نفسها بكل وضوح: 
      - ماما ما عندهاش غيري.. والبيتين دول مكتوبين على اسمي بيع وشرا.. دا غير دفتر التوفير اللي فاتحاهولي ماما في البوستة.. وعلى فكرة أنا لي اسمين.. زكية على اسم أم بابا الله يرحمه.. وعبلة اللي في شهادة الميلاد.. أنت تحب تناديني زكية ولا عبلة؟ أنا عندي دهب كتير.. بس ما باحبش ألبسه في البيت. 
      ولما طلبت منها معاد نروح سيما ولا جنينه نتفسح واهي تبقى مناسبة تلبس دهبها وتفرجني عليه بالمرة، قالت لي: 
      - أكتب عليَّ عشان يبقى في الحلال!
      أما إذا سألتني: 
      - طب وعرفت إزاي إن أم عبلة تمرجية؟ 
      الموضوع ببساطة شديدة مجرد خلاف عادي بين الست أم عبلة باعتبارها صاحبة البيت والست أم لبيبة باعتبارها ساكنة في البيت. كان الخلاف على فلوس الكسح. ما تفهمش إيه أضنى فؤاد الست عبلة وخلاها تتدخل في الحوار.. والشهادة لله أنا ما سمعتش هي قالت إيه بالظبط أنا فوجئت بالست أم لبيبة بتصحن على كفوفها وبتدرع وبتترقص وتتنطط زي اللي لاشتها عقربة وبتقول لعبلة بالفم المليان: 
      - بيت إيه دا يا بت يام بيت.. دانتوا بانيينه من سرقة القطن والشاش والمرهم واليزول وأكل العيانين في قصر العيني.. وإن شاء الله حيدربك على دماغ اللي فيه طوبة طوبة لأنه من أساسه حرام في حرام. 
      المهم إني وأنا باصفي النفوس كما هي عادتي سألت الست أم لبيبة: 
      - هي الست أم عبلة موظفة في قصر العيني؟ 
      قالت لي وهي بتدرع في وشي: 
      - موظفة؟.. دي حيا لله حتة فراشة ولا راحت ولا جت.. ولا يمكن خدت الشهادة الكبيرة واحنا ما ندراش.. سلامات يا موظفين. 
      عموماً مش دا موضوعنا لكن الكلام بيجيب بعضه. 
*	*	*
      أنا لما اتعينت في منظمة التضامن بدأت تراودني بشدة أفكار غريبة عن الاستقرار والانتظام في السلك الاجتماعي، وبدأت دماغي تشتغل في هذا الاتجاه لدرجة إني وضعت برنامج ما يخرش المية.. برنامج متعدد المراحل.. المرحلة الأولى منه كانت تجهيز عش الزوجية عشان تيجي بنت الحلال تلاقي عشها كامل الأوصاف مما جميعه.. لذلك ما مرش أربع شهور إلا وكان البيت بيشغي عفش. 
      أولاً: استلقطت سرير حديد سفري من بتاع الروبابيكيا. ومن برَّا برا خدته ع الأسطى عربي البواجيرجي مشى لي عليه باجور اللحام قضى على بيض الأكلان المعشش فيه. وزيادة في الاحتياط رميته ع السطح أسبوعين يتحمص في الشمس.. وقمت جايب لك علبة لاكيه لبني وفرشة وخدته وش بقى عروسة.. واشتريت له لوح سفنج فصلت منه مرتبة ومخدتين.. ويشاء السميع العليم إنه تفضل حتة سفنج رحت عاملها خدادية.. وعشرة متر دبلان 22 عملت منهم كسوة.. ونزلت لك على سوق الحد في إمبابة اشتريت بطانية جيش مصري قديمة ورحت ناقعها في علبة رابسو تمانية وأربعين ساعة طلعت جديدة.. وع الحاج مرسي بتاع القديم اللي في شارع همفرس ولقيت عنده ترابيزة نصها الفوقاني حديد ونصها التحتاني خشب.. خدتها.. وعلبة لاكيه من نفس لون علبة السرير وخمس وشوش بقت لك مكتب.. دا غير بقى مستلزمات المطبخ وأهمها سبرتاية ياسين شديدة كنت باطبخ عليها وأعمل الشاي والقهوة وأدمس الفول وأسخن الميه إذا احتكم الأمر وقررت أستحمى.. ولسه طبعاً كنت ح أكمل المسيرة، لكن لما جرالي ما جرالي في ليلة حوش آدم وسعد الموجي والشيخ إمام بدأ مخي يركب وحساباتي تتلخفن واتبخرت من دماغي أفكار الاستقرار واتدمرت مزاعم العش الهادي ومشروع التكيف الاجتماعي ودوبان الجزء في الكل إلى آخر الكلام الحلو ده...
      الأول كيفته قانوني.. القانون بيقول إن من حق المالك يكسر باب العين لو الساكن غاب تلات شهور بدون دفع الإيجار.. وفي الحالة دي تصبح محتويات العين ملك صاحب الملك ياخدها سداد حق..
      طب نحسبها.. اثنين جنيه قيمة الإيجار الشهري في تلاتة يبقوا ستة جنيه.. يعني لو أم عبلة كسرت باب العين بعد تلات شهور حتلاقي عفش ومنقولات في حدود أربعين جنيه بالميت.. يبقى أنا ما سرقتهاش.. إذن وداعاً بولاق الدكرور.. وعلى رأي المرحومة أمي: 
      - تعاشر يابن آدم تعاشر.. مسيرك يابن آدم تفارق. 
*	*	*
       عملت الاستطلاع اللازم لأوضة محمد علي لقيت خمس كراسي قش مكتوب على ضهورهم أسماء القهاوي اللي كانوا شغالين فيها قبل ما تئول ملكيتهم – الله أعلم إزاي – لمحمد علي.. طب لزوم القعاد أهه. أدور على حاجة لزوم النوم.. أبداً.. ولا الوتكه.. وقبل ما يتسرب اليأس إلى نفسي لمحت شوالين محشيين شراميط مفروشين على الأرض بدل سجاد وطنافس.. قلت ف عقل بالي: هما دول. 
      سألت محمد علي: 
      - هو أنا أقدر أنام هنا؟ 
      قال لي: 
      - إنت تقدر تنام في أي حتة.. بس حتنام هنا فين؟ 
      قلت له: 
      - هنا في الأوضة دي. 
      قال لي: 
      - أما أمرك عجيب.. حتنام هنا على إيه؟ 
      قلت له: 
      - ع الشوالين دول. 
      قال لي: 
      - دول مليانين تراب.. 
      قلت له: 
      - أنفضهم.. 
      قال لي: 
      - ولما ييجي الشتا حتتغطى بإيه.. إعمل حسابك أنا ما عنديش غطا غير اللحاف الوحداني اللي جوا.. 
      قلت له: 
      - يا سيدي لما ييجي الشتا يكون خلق في قضاه رحمه واشترينا شوالين للغطا.. 
      قال لي: 
      - إنت يا ابني مش بتقول إنك شاعر في الإذاعة؟ 
      قلت له: 
      - خلص في الكلام.. أنام هنا وأدفع لك الإيجار؟ 
      قال لي: 
      - ما تنام..هو أنا ماسكك؟!..
      رحت مطلع مفتاح أوضة أم عبلة ومطوحه على آخر إيدي نزل في الأنتيكة اللي هي بيت السيد جمال الدين الدهبي أو شيحا جمال الدين شاهبندر تجار مصر المحروسة على أيام الفاتح محمد علي باشا الكبير رأس الأسرة العلوية المالكة ومؤسس مصر الحديثة.. والله أعلم.. 
      الصبح نزلت على شغلي اللي هو السكرتارية الدائمة لمنظمة تضامن شعوب آسيا وإفريقيا وأمريكا اللاتينية الكائنة بشارع عبد العزيز آل سعود بالمنيل.. قصر جميل ومحندق كان بتاع واحدة من نساوين العيلة المالكة واستولت عليه الثورة وسبحان من يرث الأرض ومن عليها. 
      كنا بنمضي حضور الساعة تسعة الصبح ونمضي انصراف الساعة اتنين بعد الظهر. 
      أنا كنت صحيح لا شغله ولا مشغله.. لكن كنت قاعد في مكتب عقبال أملتك بالتكييف والتليفون وصدق اللي قال يرزق الهاجع والناجع والنايم على بت ودنه.. لكن زي ما بيقولوا الحلو ما يكملش.. مقعدين معايا واحد زيى برضه لا شغله ولا مشغله كان متطوع سنة 1948 في حرب فلسطين فخدله رصاصة في فكه رحلّت فتحة بقه جنب ودنه الشمال ومع هذا لا يكف عن الرغي طول ما هو قاعد لدرجة إنه جاب لي صداع دايم وأحياناً كان وشي بينمل كأني متبنج وهو مافيش في قلب أمه أي نوع من أنواع الرحمة، والمصيبة العظمى إنه كان متصور نفسه شاعر وكان بيكتب يومياً عشر قصايد ولازم يقريهم لي ويناقشني فيهم وده مثلاً نموذج من شعره: 
      شرايين اليأس تتفجر في أحقاد الضغينة وعروق اللفت تتلوى في أوحال المدينة والشمس ترقص.. 
      على ورق المشمش. 
      مبنى المنظمة كان مكون من تلات طوابق الطابق الأول فيه شئون المستخدمين والخزينة والمطبعة والأرشيف والشئون الإدارية والشئون المالية. 
      مدير شئون المستخدمين كان اسمه الأستاذ حسن الإمام ودا كان ظابط في سلاح الفرسان ولما طلع ع الاستيداع لجأ للأستاذ يوسف السباعي فعينه في المنظمة والحقيقة إن المرحوم يوسف السباعي كان رجل طيب وشهم والدليل على كده كمية البشر اللي عينهم في وظايف هامة وهما مالهمش أى لازمة.. مجرد أصدقاء الشباب والرياضة! 
      وكان أخونا حسن الإمام متصابي وصابغ شعره وحواجبه وكان عنده في المكتب قبقاب وأبريق صاج زي بتاع المستشفيات وسجادة للصلا وكان بيلعب حواجبه للنسوان ومرة علي المطبعجي ضبطه بيضرب عشره في الحمام.. وساومه على عدم الفضيحة في مقابل إنه ما يخصملوش الربع يوم بتاع التأخير لمدة سنة، ومع ذلك فضحه برضه.. أمال إحنا عرفنا إزاي؟
      وكان مدير الشئون الإدارية الأستاذ زكي شنودة المحامي، ودا كان بيتعامل مع نفسه باعتباره وزير.. ليه بقى؟ هو يا سيدي كان عضو في حزب الكتلة الوفدية اللي كان رئيسه مكرم عبيد باشا المحامي والسياسي الشهير أيام الأحزاب والملك فاروق ورغم أن حزب الكتلة كان بيفوز في أي انتخابات تشريعية بعدد مقعد واحد في البرلمان إلا أن الأستاذ زكي كان عنده أمل إنه حييجي اليوم اللي حزب الكتلة يفوز فيه بأغلبية ساحقة ويشكل الحكومة ويبقى هو وزير فيها ووزير العدل على وجه التحديد. 
      أما مدير الشئون المالية فكان اسمه عم مهدي ودا كان باشكاتب في الخاصة الملكية وخدوه مع الأسلاب، وكان ممكن يتعامل معاملة أسرى الحرب لولا عبقريته في تسوية الحسابات وسد الخانات وتسديد الفواتير حاجة كده تفكرك بشرفنطح لما بيطلع ناظر عزبة في أفلام الريحاني.. وكان دمه خفيف جداً وعينه صاحيه رغم إنه شارف على السبعين من عمره المديد.. كان لنا زميل بيقضي طول اليوم نايم ع المكتب وكان عم مهدي يقول: 
      - سيبوه.. نوم الظالم عباده. 
      ومرة زميلنا ده غاب بسبب المرض ولما طال غيابه رحنا نزوره في البيت ومعانا عم مهدي ولما خبطنا ع الباب طلعت مراته وقالت لنا إنه نايم فقال لها عم مهدي: 
      - سيبوه.. نوم الظالم عباده. 
      ومرة زميلنا ده غاب بسبب المرض ولما طال غيابه رحنا نزوره في البيت ومعانا عم مهدي ولما خبطنا ع الباب طلعت مراته وقالت لينا إنه نايم فقال لها عم مهدي: 
      - هو بينام هنا كمان؟ 
      وانفجرت الست بالضحك واحنا معاها. 
      نطلع بقى ع الدور التاني وطبعاً حنبدأ بمكتب السكرتير العام اللي هو يوسف بيه شخصياً وما ملكت يمينه اللي هما الفتى المعجباني الأبيضاني الحليوة الأستاذ حسين سكرتيرة الخصوصي ودا بالنسبة للموظفين لا بيهش ولا بينش.. أما العقربة الصفرا أم زبان فهو مدير مكتبه اللي شكله بيفكرك بكفار مكة اللي بيطلعوا في التليفزيون.. وش مكفهر وعين مليانة خبث ودناءه بيشعوا من ورا قزاز النضارة السميك ودا أصله كان سفرجي عند الملك وآلت ملكيته للدولة بعد الثورة فعينوه ساعي في مجلس الفنون. مجرد ساعي في ركن مهمل.. ما تعرفش إزاي فضل يزحف زي الحشرة لغاية ما قرب من مكتب يوسف بيه في المجلس (ما هو يوسف بيه برضه كان سكرتير مجلس الفنون) وانتهز فرصة غياب الساعي الخصوصي وعمل القهوة وقدمها ليوسف بيه على الطريقة الملوكي فيوسف بيه استكيف فقال لهم: الولد ده يبقى الساعي الخصوصي بتاعي فبقى الولد ده الساعي الخصوصي بتاعه. 
      وروح يا زمان وتعال يا زمان وأشرق على الدنيا بنوره يوم عيد ميلاد دولت هانم كريمة طه باشا السباعي وحليلة يوسف بيه وطبيعي يقدم الزوج الرقيق هدية جميلة تليق بالمناسبة السعيدة وكانت عبارة عن سجادة فاخرة من محلات إسماعيل علي.. وكانت المناسبة في فرصة العمر للسفرجي الملكي للقفز إلى أعلى.. وقد كان.. 
      هما كانوا خدوه بناء على طلبه لتنظيم البوفيه على الطريقة الملوكي.. أتاري ابن الحرام كان جسمه في المطبخ ودماغه كان في حتة تانية..
      وصلت النص نقل بالسجادة وبالحليوة الأبيضاني واشتغلت زغاريت الخدم وفردوا السجادة التحفة على الأرض للفرجة وفوجئوا بالسفرجي بيقول لسواق النص نقل بمنتهى الحزم: 
      - استنى ما تمشيش. 
      وقبل ما يستوعبوا المفاجأة كان هو موطي ع السجادة وبيفحصها كخبير ملكي وبعد ما عمل كام حركة ملكية اتجه مباشرة للأستاذ حسين الحليوة الخصوصي وسأله: 
      - بكام جبتوا السجادة دي؟ 
      وارتبك الأستاذ حسين لكن هزة من راس يوسف بيه شجعته على الإجابة.. 
      فقال باستعلاء واستنكار: 
      - بكذا.. لكن بتسأل ليه؟ 
      عمل ما سمعش الجملة الأخيرة وسأل: 
      - فين الفاتورة؟ 
      قدم له حسين الفاتورة فخطفها منه وقال لسواق النص نقل: 
      - لف السجادة وتعالى معايا.. 
      الله أعلم بقى يوسف بيه وأهل منزله تصوروا إيه؟.. هل السجادة مضروبة؟ هل السفرجي حيغيرها بسجادة ملكية؟ المهم إنهم كانوا في حالة إعجاب وثقة في ذوق السفرجي الملكي العجيب!! 
      هي حسبة نص ساعة وكان راجع لهم بنفس النص نقل ونفس السواق ونفس السجادة لكن الفاتورة اتغيرت.. نقصت خمسين جنيه قدمهم ليوسف بيه فرق شطارة.. أتاريه ابن الحرام راح لمحلات إسماعيل علي وطلب منهم فاتورة بمبلغ أقل ودفع الفرق من جيبه ومن لحظتها استولى على قلب وعقل ومفاتيح وأختام وأرقام حسابات يوسف بيه في البنوك وفضل يترقى اجتماعياً حتى دخل نادي أصحاب الملايين ووظيفياً لحد ما وصل لدرجة وكيل وزارة! وكل شيء في مصر جايز. 
*	*	*




الفاجومي (13)

ضبطت نفـــــسي
أسرق قصيـــــدة!
      

      
      كان فيه شخص وصخص في مكتب السكرتير العام المساعد في منظمة التضامن، أما الشخص فهو الدكتور مرسي سعد الدين الشقيق الأكبر للملحن المشهور بليغ حمدي اللي اتهرى يا ولداه من كل من هبّ ودبّ.. كل ما يقول لواحد صباح الخير يروح ظارفه نص كيلو ورق مليان أغاني ويقوله: للأستاذ بليغ.. 
      الراجل بأدب شديد ياخد الورق ويوعد بتوصيله لبليغ عشان يخلص روحه لكن برضه ما يخلصش ليه بقى؟.. ما هو كل واحد مستني يسمع أغانيه بعد بليغ ما يلحنها وتتذاع في الإذاعة بصوت أم كلثوم إن أمكن، وإلا فمش أقل من فايزة أحمد.. يعني وردة لأ، ونجاة جايز بس في أضيق الحدود، وبناء عليه وهو داخل وهو خارج يفاجأ بشخص ينط في كرشه: 
      - هيه.. إيه أخبار النص؟.. بصراحة عبد الوهاب عايزه لكن أنا بافضل الأستاذ بليغ طبعاً.. يا ريت نسمع أخبار قريبة. 
      وذات صباح دخل عليَّ الدكتور مرسي لقاني باكتب أغنية.. بصّ في الورق وقال: 
      - الله.. دا حلو قوي ده.. 
      أنا قلبي وقع في رجليا.. ودماغي لفت ولاَّ الأوضة اللي لفت؟.. أنا مش فاكر.. كل اللي فاكره إني تماسكت وقلت له بمنتهى الألاطه: 
      - دي حاجة خفيفة كده. 
      قال لي: 
      - بالعكس.. دي دسمة جداً.. اكتب منها صورة أديها لبليغ. 
      بصراحة أنا كنت عايز أسوق في الألاطة وأقول عبد الوهاب عايزها لكن لقيت إن الموضوع حيبقى فيه استهبال وممكن الفرصة تطير من إيدي فرحت مادد له الورقة وقايل له: 
      - خدها.. أنا حافظها. 
      ورحت مديها بقين فلسفة فقلت له: 
      - أنا في رأيي إن الشعر اللي ما يتحفظش ما يبقاش شعر! 
      الراجل قال لي: 
      - فعلاً فعلاً يا أستاذ نجم.. بس إذا سمحت تكتب عليها لبليغ. 
      رحت ماسك الورقة وكاتب: 
      عزيزي بلبل.. باكورة إنتاجنا المشترك – كلام الناس – وإلى مزيد من الإبداع المشترك أيها الزميل الجميل، ورحت ماضي نجم "شين عين" يعني شاعر عامية. 
      وعلى فكرة النص ده كان غاية في التفاهة وأنا باقول الواقعة التافهة دي لأنها بعدين حتأثر في حياتي بشكل إيجابي.. دي حاجة.. الحاجة التانية إن دي كانت آخر تفاهاتي بالنسبة للشعر على الأقل. 
      نيجي بقى للصخص اللي هو على نفس درجة الدكتور مرسي سعد الدين.. يعني السكرتير المساعد.. هو كان اسمه كمال لكن لو قلت له يا بهاء يرد عليك! 
      المذكور برضه كان زميل يوسف بيه في سلاح الفرسان وسرحوه فعينه يوسف بيه في المجلس والمنظمة.. كان الأستاذ عوف مساعد المخرج المزعوم مسميه (أبو لمعة الأصلي) لأن كل شيء فيه كان بيلمع.. شعره ووشه المتحفف وياقة القميص والبدلة والجزمة وزراير القميص الدهب وكان باين عليه مبرشم.. وهو ماشي لا يرد سلام ولا يرمي سلام، ماشى ذاهل عن الوجود ومبتسم على طول وكان يوسف بيه دايماً يهزأه لأنه مش اجتماعي وما بياخدش ويدي مع الناس في الكلام:
      - يا أخي أنت زي البربند مع النسوان.. اعتبر كل الموظفين نسوان واتكلم معاهم.. قول صباح الخير قول سلامو عليكم.. قول أي حاجة! 
      وفي يوم كان واخد الدش ونازل من مكتب يوسف بيه في المجلس وكانوا الموظفين متجمعين عند الساعة عشان يمضوا انصراف فوجئ السكرتير العام المساعد بحافظ رجب القصاص السكندري بيقوله: 
      - يا بهاء بيه يا بهاء بيه! 
      حافظ رجب كان قصير جداً والصخص كان طويل جداً فوقف وانحنى على حافظ رجب في مشهد ديمقراطي تاريخي وقال له: 
      - نعم يا حافظ. 
       فحافظ مد رقبته وبوزه في وشه وقال له: 
      - ويوّ. 
      قال له: 
      - بتقول إيه؟ 
      قال له: 
      - باقول لك ويييو.
      وانفجر الموظفين بالضحك ورجع الصخص على مكتب يوسف بيه عشان يقدم له تقرير غاضب عن نتائج الديمقراطية مع أمثال حافظ رجب! 
      قبل ما نخش على باقي الدور الثاني لازم نعدي ع الأستاذ محمد المصري.. هو كان عبارة عن ساعي أفرنجي! يعني إيه ساعي أفرنجي؟ يعني كان بيودي البوستة المبعوته من المنظمة ويجيب البوستة الواردة من مكتب بريد الملك الصالح، وكانوا مسميينه مندوب المنظمة لدى هيئة البريد، كان رجل مدور زي الكورة وكان دمه زي الشربات، وشه مبتسم دائماً رغم حمله التقيل كان عنده اربعتاشر عيل وجوز نسوان، وكان مثال الاستقامة والانضباط ويمكن ده هو اللي خنق الشاعر جواه، أنا قريت له قصيدة واحدة كان ناشرها في فرخ ورق ومطبقه على أربعة يعني 8 صفحات وبعد ما قريتها سألته: 
      - إنت ليه ما تكتبش؟ 
      قال لي: 
      - أمال أمك اللي كاتبه ده؟ 
      قالت: 
      - لا. صحيح. 
      اتنهد بحرقة وقال لي: 
      - الشعر دا عايز البال الرايق. 
      قلت له: 
      - وأنت إيه اللي معكر بالك؟ 
      قال لي: 
      - ولاد الحرام اللي زيك.. لكن زيك إيه.. أنت مالكش زي.. ابن الحرام بيبقى مشكوك في أبوته لكن أنت مشكوك في أمومتك. 
      وكان له بيت شعر بيحاول إنكاره خوفاً على لقمة العيش.. بيقول: 
      كل الزملا بتدعي تمللي
      يخرب بيت عبد المتجلي
      اللي هو طبعاً السفرجي العجيب بعد ما استفحل وبقى وكيل وزارة. 
      أما قصيدته العبقرية الوحيدة التي كتبها عن طفولته في قرية بهنباي شرقية فمع الأسف الشديد أنا مش فاكر منها كتير: 
      في بنهنباي شرقية 
      في دار أهلنا 
      مدفن أبونا وجدنا 
      في أغلى حتة عندنا 
      قضينا أيام الصبا 
      وسط الأراضي الطيبة 
      اللي حصاها.. مرتبة 
      للي قعد 
      واللي حبا 
      والري ترابها 
      عرف كفوفنا والقدم
      قبل الجزم 
      في بهنباى
      *
      الترعة تجري في ضهرها 
      وفي صدرها
      وأنا وعزب 
      وابن اسماعين 
      شيخ العرب 
      على إيديهم كنت أعوم 
      في كل يوم 
      أغطس وأبلبط 
      وانتشي 
      ولا أختشي
      م العمدة حتى لو مشي 
      في بهنباي
      مع الأسف أنا مش فاكر غير دول، وعلى فكرة أنا ظبطت نفسي متلبس بالسرقة من الأستاذ محمد المصري في قصيدتي "الليل ع الطريق": 
      ينفخ في بطن الأرض 
      تحبل 
      تنتشي
      ما تختشي
      من أي كائن لو مشي 
      فوق ظهرها 
      الأول قعدت أكابر وأقول دا مجرد توارد خواطر والآخر اقتنعت إنه توارد قصايد! 
      الشئون الفنية بقى اللى محتلة الدور التاني جنب مكتب السكرتير العام وملحقاته.. دي اللي حيرت أفكاري.. فنية في إيه؟ يعني إيه الفن اللي بتفنه؟ مستنقع نسوان على ثلاث أربع شبان مرخرخين ما تعرفش بيعملوا إيه!.. ودول بقى اللي بيسافروا المؤتمرات ويأبجوا الدولارات ويجيبوا بضايع بورسعيد من قبل بورسعيد ما تفتح!!
      والمدهش إن كل المؤتمرات سواء اللي هنا أو اللي بيسافروا لها بره كانت بتتمخض عن ورقتين مكتوبين ع الرونيو يلبس يوسف بيه نضارة القراية ويكرهم والتليفزيون يصور وتطلع في نشرة الأخبار وكان الله بالسر عليم! 
      المنظمة دي كان فيها الهند والصين والاتحاد اللي كان سوفييتي يا ولداه واليابان والعراق ولبنان وزنزبار ومالاوي وحاجات من هذا النوع، ودول كلهم كان لهم مندوبين قاعدين في الدور الثالث معايا أنا والإرزه اللي حاطينهولي في المكتب يرغي ويكتب شعر من ماركة شرايين اليأس ويناقشني فيه. 
      وذات يوم طب علينا في المكتب علي الهندي..؟ دا يا سيدي سجان قابلته في سجن أرميدان وكان عنده داء منيل اللي هو كتابة الأشعار والأغاني بقصد تلحينها وغناءها في المذياع.. ودا كان بييجي على دماغي.. أنا أول مرة قابلته كان بقى له أربعتاشر سنة بيقدم إنتاجه للإذاعة ويترفض! وكان كل ما يترفض له نص يقدم بداله اتنين فيترفضوا فيقدم أربعة وهكذا إلى أن وصلت الدفعة الأخيرة إلى 128 نص... مرفوض ومع هذا كان مليء بالتفاؤل مش عارف ليه! وكان علي الهندي لما يكلمك يحط بقه في وشك ولو أنت اتراجعت هو يتقدم عشان يحتفظ بنفس المسافة ولو اتفتح في الكلام ما ينسدش وكان بيتفتف وهو بيتكلم.. شوف الكائنات بنت العرص اللي ممكن ربنا يبتليك بيها وأنت ماشي في حالة لا بيك ولا عليك! 
      أنا لسه بافكر أخلع إزاي من شاعر الشرايين وإذ بالأستاذ الهندي هالل علينا من باب المكتب.. قلت في سري ياما انت كريم يا رب، قمت خدته بالحضن ودوغري رحت لاضمهم في بعض: 
      - الشاعر الكبير الأستاذ شرايين اليأس.. ودا شاعر الوجه البحري الأستاذ علي الهندي.. 
      سلموا على بعض بحرارة، قلت لهم: 
      - أطلب لكو اتنين شاي؟ 
      وقفلت عليهم الباب من برا بالمفتاح ونزلت عملت الاصطباحة الجميلة عند محمود الباشا ورميتهم من دماغي. الساعة اتنين إلا ربع قمت عشان أمضي انصراف وأروح افتكرتهم طلعت جري حطيت ودني ع الباب سمعت ودودة فتحت لقيت شاعر الشرايين جابد علي الهندي بالكرسي وماسك رجليه بركبه وحاطط بقه في ودنه وبيرغي والتاني نايم ووشه مزنهر وريالته نازلة قلت له: 
      - قتلته يا كافر؟ 
      وإذ بعلي الهندي يصحى مفزوع وهو بيقول: 
      - يا ساتر دماغي.. إيه ده.. ياهو.. دماغي بتنمل.. يا ستار يا رب.. فيه إيه؟ أعوذ بالله! 
      قلت له: 
      - حد يعمل كده في ضيفه كده برضه؟!
      قال لي: 
      - ضيف مين يابو خاله؟.. دا واد مافيش في وشه نقطة دم.. دانت سايبنا تسعة ونص.. لغاية اتناشر يا مؤمن مش عارف اسمعه مطلع.. ساعتين ونص ماخدش نفسه.. وجاي أنت تقول لي ضيف.. وبعدين دا لا شاعر ولا دياولو.. دي بلد حظوظ وشهادات.. 
      وهرب علي الهندي من جحيم شرايين اليأس وبعدها ماورانيش خلقته الشريفة. 
*	*	*
      أنا متطير.. باتفائل واتشائم من أيها حاجة.. يعني في التفاهة الشديدة، ولما سألت سعد الموجي عن معنى التسمية الرسمية لحوش آدم اللي هو خوش قدم قال لي: 
      - يعني قدم الخير. 
      قلت: 
      - اللهم اجعله خير. 
      وبدأت البشاير تهل.. القعدة عند محمد علي بتتوسع كل ليلة وتزيد.. أصدقاء سعد الخلص بدأوا يدمنوا السهر وسماع الشيخ إمام والسياحة الروحية في صفحات الطبقات الشعرانية وغيرها من كتب الصوفية الأمهات وبصوت سعد الجميل. 
      وجيه القاياتي المحامي ابن السادة القاياتية.. صديق عمر سعد وزميل دراسته وزميله في منظمة الشباب الاشتراكي رغم انحداره من أصول برجوازية في ريف محافظة المنيا.. ابتسامة صافية كأنها جزء من ملامحه وعقل متفتح وقلب دافي مشحون ومشجون بحب مصر العزيزة.. مش بس مصر الأثر الخالد.. لكن مصر المستقبل أيضاً.. "مستقبل بنته الجميلة الوحيدة حنان".. وأوزوريس القاهري ابن حي شبرا النابغ اللي درس تاريخ مصر المحروسة واتخرج بتفوق واتعين مفتش آثار في الأقصر، وكنا بنحسب ليوم أجازته الشهرية، وكان بينزل من القطر على حوش آدم أولاً وبعدين يروح شبرا وكان بيمتعنا بكلامه الجميل عن الأسلاف العظام.. كان بيتكلم عن كل واحد منهم وكأنه من بقية عيلته وكان بعد كل وجبة ثقافية يقدمها لنا يضحك ويقول: 
      - المهم.. الناس دول أدهشوا وحيروا كل اللي اتعرف عليهم ماعدا إحنا!
      وفؤاد السبكي الفلاح الشرقاوي اللي هبط قاهرة المعز عشان يدرس ويتفوق في حياته الدراسية والعملية ويسافر الهند وباكستان وبنجلاديش ملحق تجاري ناجح وجنب دا كله يكتب الشعر بموهبة رصينة ويرجع لنا من جولته الأسيوية بدنيا من الأساطير من موطن طاغور وإقبال وبسحرنا بحواديته الجميلة عن ناس قابلهم هناك بيعشقوا مصر المحروسة وشعبها الطيب الجميل وحلمهم بزيارتها في يوم من ذات الأيام. 
      وفريد القاياتي ابن عم وجيه المهندس الزراعي والراوية المبدع للشعر العربي والمتنبي على وجه الخصوص وبيرم اللي كان فريد مسميه عاشق مصر العظيم.. الأستاذ نظمي زميل سعد الموجي في الدراسة والعمل في مصلحة السياحة والراجل دا بالذات كان عنده طموحات مهولة في تطوير العمل السياحي في مصر وكان دايماً يعمل مقارنة بين الإمكانات المتواضعة للبلاد اللي نجحت سياحياً وإمكاناتنا المهولة المعطلة بفعل اللصوص وتنابلة السلطان المهيمنين على العمل السياحي في مصر المحروسة. 
      الحقيقة أنا مش قادر أقدم شخصيات تاني لأن الحكاية حيطول شرحها اللى عايز أقوله إن دا الجو اللي اتولدت فيه فكرة التعاون بيني وبين الشيخ إمام. 
      إزاى؟ إحنا لما كنا بنسهر معاه ما كناش بالنسبة له مجرد سميعة، هو كان دايماً يقول لنا: 
      - أنتو عزوتي وناسي وأنا من غيركو جيص في قفص. 
      عشان كده لما كان بيغني كان بيجيب آخر ما عنده.. أنا لاحظت حاجة إنه في كل إعادة بيدي إضافات من عنده لا تقل أصالة وحلاوة عن اللحن الأصلي وذات مرة سألته: 
      - أنت ليه ما بتلحنش؟ 
      قال لي: 
      - مش لاقي كلام وقور. 
      ضحك محمد علي وقال له: 
      - وقور إزاي يعني؟ لابس عمة! 
      قال له: 
      - لا يا سيد محمد.. كلام وقور يعني ما فيهوش تنطع. 
      قال له: 
      - إنت جيت تكحلها عميتها.. إذا كنت مش فاهم وقور ح افهم تنطع؟! 
      قلت له: 
      - أنا أديك كلام. 
      قال لي: 
      - دا شيء يشرفني يا أستاذنا. 
      أنا صراحة عجبتني حكاية يا أستاذنا دي رحت مطلع قلم وورقة وكاتب له النص التافه اللي سبق اديته لمرسي سعد الدين يوصله لأخوه بلبل وقريتهوله واديته الورقة حطها في جيبه وقال لي: 
      - إن شاء الله يكون. 
      وفات يوم والتاني والتالت وأنا على أحر من الجمر وفي الوقت نفسه مكسوف اكلمه إلى أن كان يوم اصطحبنا سعد الموجي على بيت الشيخ عبد السلام الموجي والد سعد رحمة الله عليه. 
      لهفنا العشوة الجميلة وبدأنا السهرة وفوجئت بسعد بيقول بأدبه وتواضعه الشديد وابتسامته الجميلة: 
      - كلنا شوق ولهفة لاستقبال أول مولود فني من مولانا والأستاذ نجم.. 
      فرد إمام: 
      - يكون بإذن الله. 
      وضحك سعد وقال: 
      - دانتو بتشتغلوا من ورانا بقى! 
      قلت له: 
      - والله أنا منتظر زيك ويمكن أكتر. 
      فقال إمام بلهجة اعتذار: 
      - معلش يا أستاذنا أنا أصلي كسول ووحش. 
      قلت له: 
      - العفو يا مولانا إذا كان النص مش عاجبك أكتب لك غيره. 
      راح سعد الموجي مديني ورقة وقلم وقال لي: 
      - قول مدد يا سيدي عمر وتوكل على الله. 
      قلت له: 
      - طب أعرف سيدي عمر مين الأول. 
      قال لي: 
      - سيدك عمر بن الفارض سلطان العاشقين. 
      قلت: 
      - مددين. 
      وبدأت أكتب: 
      - أنا أتوب عن حبك.. أنا؟ 
      أنا لىَّ ف بعدك غنا! 
      دنا باترجاك 
      الله يجازيك 
      يا شاغلني معاك 
      وشاغلني عليك 
      وإن غبت سنه 
      أنا برضه أنا 
      لا أقدر أنساك ولا ليَّ غنا 
      ولا أتوب عن حبك أنا 
      وفي خلال نص ساعة كان النص انكتب وفي خلال نص ساعة تاني كان اتلحن وفضلنا نغنيه طول الليل وكان دا أول عمل بيني وبين الشيخ إمام.. 
*	*	*
      ما بين دا قال 
      ودا بيقول محيرني ف هواك 
      على طول 
      تغيب عني يا دوب ساعتين 
      تجيني بكلمة قالها عذول 
      ويتمد الخصام ليلتين 
      في قلنا وقال 
      وشرح يطول 
      محيرني.. ومتحير
      وكل دقيقة تتغير 
      عشان دا قال 
      ودا بيقول! 
*	*	*
      تصوروا إن الكلام التافه ده كان السبب في شقلبة حياتي!! ما هم هما دول يا سيدي البقين الزفرين اللي شافني الدكتور مرسي وأنا باكتبهم فعجبوه! فخدهم لبليغ يلحنهم! 
      بس أنا بقى من ساعتها بدأت أتعامل مع نفسي باعتباري شخص ذو أهمية فبدأت أغير مشيتي وطريقة كلامي وأسرح شعري بالصابون، ولو كانت الإيد طايلة كنت غيرت ملابسي بالكامل.. بس معلش مسير القرش يجري في إيدي وآكل ما يعجبني وألبس ما يعجب الناس. 
      كمان بدأت رجليا تعرف سكة معهد الموسيقى العربية.. كل عصرية أنط لهم زي قرد قطع، واخش البوفيه عدل، وما أدراك ما البوفيه؟ حاجة كده تفكرك بجبلاية القرود.. شلة مقاطيع واقفين على أول سلمة من سلالم المجد وكله في الضربان الشديد اللي مطول سوالفه تشبهاً بعبد الوهاب القديم، واللي لابس شورت وقميص وبالطو في عز الصيف! واللي قاعد يكلم نفسه واللي قاعد ما بيكلمش نفسه واللي لابس شنبر نضارة من غير قزاز واللي واقف يلعب حواجبه في المرايا واللي لامم حواليه شلة بيسمعهم كلام مش مفهوم! هو يقول وهما يمصمصوا شفايفهم ويقولوا: 
      - يا عيني كمان. 
      والأغرب من دا ودا شخص تخين وقصير وماسك عود قاعد ينجد عليه بزعم أنه بيلحن أغنية اسمها "غرام في البستان"، وبقى له سنتين بيلحن في المطلع اللي بيقول: 
      يا شاغلني ومشغول عني بجوافاية 
      طب رد علىَّ وخد لك منجاية 
      يا بلحتي في أيامي الرايحة 
      يا فضيحتي في أيامي الجاية 
      خد لك منجاية بجوافاية 
      منجاية النايه كوا النايه!!
      الراجل ده أنا حاولت أعرف اسمه ما أمكنش.. كان بعضهم بيناديه بـ"أبو الزيك الرايق".. وكنت كل ما أقرب منه يبعد عني.. مش عارف ليه؟.. يبدو إنه كان بيتشائم مني.. المهم إنه كان عنده ثقة أكيدة إن أم كلثوم حتغني اللحن ده في يوم من ذات الأيام. 
*	*	*




الفاجومي (14)

وهلِّت المصــــائب..
بقــصــيــــــــــدة
كلـــــــب أم كلثوم
      

      
      ذات عصرية واحنا قاعدين في بوفيه معهد الموسيقى العربية. حصل هرج شديد في الطرقة اللي جنب باب البوفيه، وقامت الناس تجري 
      حبتين وبدأت المهمة.. 
      - بليغ.. بليغ أهه. 
      - والله صحيح.. دا بليغ أهه. 
      - ومين اللي متشعلق في دراعه ده؟ 
      - دا واد شاعر لسه جاي م الصعيد بشحمه. 
      - وماله متأبد في دراع بليغ كده؟ 
      - فرصته. 
      - يبقى حيوصل. 
      - عقبالنا.. 
      ولقيت نفسي بجرأة غريبة باقتحم الموكب.. 
      - أهلا بلبل.. أنا الشاعر أحمد فؤاد نجم. 
      حاول يتجاهل.. ما اديتلوش فرصة.. 
      - أنا زميل الدكتور مرسي. 
      قال لي: 
      - آه.. أهلاً.. أنا خلاص ح الحن البتاعة دي.. قال ويقول. 
      تصدق وتؤمن بالله؟.. أنا بعدها ما سمعت حاجة.. رجعت ع البوفيه نافش ريشي، وورايا شلة سلالم المجد اللي اتلموا حوالية لأول مرة عشان يباركو لي وياخدو فكرة عن الموضوع.. فبدأت أتعامل معاهم بألاطه.. حطيت رجل على رجل وزعمت إن أم كلثوم اتجننت أما سمعت الكلام، وصممت إنها تغنيه.. وأنا الحقيقة لسه بافكر في الموضوع!
      لكن وعدتهم إني في خلال أسبوعين ح آخد قراري، وشطح بي الخيال لدرجة إني فكرت جدياً في فتح حساب في بوفيه المعهد لولا إن عمر قرني الجرسون أجهض الفكرة لما قال لي بصريح العبارة: 
      - هنا.. مافيش شكك يا حلاوة.. هنا جبتو لا رجاه.. مسكتو مشروب! مافيش لا رجاه يقعدوك ع الكرسي بالمقلوب.. وقوم بقى هوينا.. 
*	*	*
      في هذه الأثناء كان إنتاجنا، الشيخ إمام وأنا بدأ في التتابع.. صحيح مش بشكل غزير لكن في تقديري كانت النوعية جيدة إلى حد ما يعني مثلاً في أغنية عشق الصبايا: 
      حبيت سواد العين سنة 
      ونسيت صباحي 
      وغرقت في ليل الضنا 
      عطشان وصاحي 
      ولما بان ورد الشفايف
      لون جراحي 
      طاوعت قلبي ورحت له 
      والشوق ورايا 
      شوف الحكاية يا وله 
      شوف الحكاية 
      عشق الصبايا يا وله 
      طول معايا! 
*	*	*
      أهم من العلاقة الفنية كانت العلاقة الإنسانية بيننا كل يوم بتنمو وتتوثق كل يوم عن اللي قبله وبدأنا نحكي ونتحاكى. 
      عرفت عن الشيخ تعلقه الشديد بأمه ونفوره المصحوب بالخوف من أبوه اللي كان حزمه في تربية الشيخ إمام بيصل في أحيان كتيرة إلى حد القسوة وعلى الجانب التاني كان فيض من الحنان والحب بيتدفق عليه من قلب الأم اللي كان إحساسها بالذنب بيتحكم في تصرفاتها حيال الشيخ إمام.. لأنه كان أصيب بالرمد الحبيبي وهو لسه رضيع ولجأت أمه للداية اللي عالجته بحشو عينه بروث البهايم عدة مرات حتى فقد البصر تماماً.. 
      - كانت الله يرحمها بتحمل نفسها الذنب، وتفضل تبكي بالساعات، وأنا في حضنها.. وكانت يابو النجوم بتقتل نفسها من البكا لو سمعت أن حد م العيال قال لي يا أعمى. 
      أما الواقعة اللي سابت أثر جارح وأليم في نفس الشيخ إمام ولما حكاها لي أول مرة كان جسمه كله بيرتجف والعرق بيشر منه رغم برودة الجو، بعد ما ختم القرآن في كُتَّاب قريته – أبو النمرس – انتزعه أبوه من حضن أمه وخده على مصر وسابه في الجمعية الشرعية. 
      والحقيقة إني على مدى خمسة وعشرين سنة من عمر صداقتي مع الشيخ إمام حاولت أفهم منه ليه أبوه وداه الجمعية الشرعية؟ أو يعني إيه الجمعية الشرعية أو شرعية بالنسبة لإيه؟ أو مين اللي عملها شرعية؟ لا أنا فهمت ولا طلع هو كمان فاهم حاجة!! 
      المهم قعد الشيخ إمام ياكل ويشرب في الجمعية الشرعية، ويبات فيها كمان إلى أن ضبط متلبساً مع سبق الإصرار والترصد بجريمة الاستماع إلى صوت الشيخ محمد رفعت وهو بيقرا سورة مريم في راديو القهوة فطردوه شر طردة مشيع باللعنات إلى الطريق العام وهو مازال في طور الطفولة فلم يجد له مأوى يا ولداه غير رحاب سيد الشهداء الحسين بن علي رضي الله عنه، فأقام في المسجد إقامة دائمة إلى أن كانت ذات ليلة بعد صلاة العشا سمع اللي بيقول له: 
      - مساء الخير يا مشيخة. 
      رد الشيخ إمام بأدبه المعهود: 
      - مساء الهنا يا محترم. 
      قال له: 
      - إنت حافظ القرآن؟ 
      قال له: 
      - إن شاء الله. 
      المهم.. فضل دا يقول ودا يرد عليه وانتهى الحوار بأن الراجل ظرف الشيخ إمام مبلغ جسيم الشأن كعربون وسحبه من إيده وخده عشان يحيى ليلة قرآنية في بيته على وعد تأبيج باقي المبلغ آخر الليل.. وبعد شوية مشي سخنين فوجئ المقرئ الطفل بصاحب الليلة المزعومة بيصفعه تلات أربع مرات أفقدوه الوعي وخد منه العربون والكام قرش اللي جمعهم طول النهار من أهل الخير زوار ضريح الحسين، وقلّعه الجبة والعمة والملابس الداخلية وخدهم وسابه ملط بعد ما اعتدى عليه بوحشية، وبعد مرور ليلة رهيبة اكتشف الطفل إنه في قرافة المجاورين.. الحادثة البشعة دى تركت آثار جارحة في مشاعر الشيخ إمام فيما بعد، وكانت هي السبب في فشل زواجه الوحيد لأنها كانت بتطارده في كل وقت ومكان حتى في فراش الزوجية اللي ما استمرش أكثر من سبعة أيام ثبت فيهم عجز الزوج عن ممارسة وظيفته وتسليمه بهذا العجز وسعيه للانفصال السريع عن الزوجة الوحيدة في حياته. 
*	*	*
      غير كده أثار وجودي في حوش آدم مجموعة من ردود الأفعال المختلفة مثلاً.. كان في حوش آدم منشد مشهور من منشدي الإذاعة وكان الشيخ إمام بيشتغل معاه في البطانة في مقابل العشوة المتينة والتحشيشة الفُللي آخر الليل. 
      أخونا المنشد ده هو وجيله كانوا عايشين على تراث المنشد المجيد الشيخ علي محمود، نفس الكلام ونفس الألحان يقولوها في الإذاعة وسهرات المساجد، وكذلك الأفراح والليالي الملاح يعني على رأي الملحن الموهوب المرحوم عزت الجاهلي: 
      - يا عم الشيخ أبو العينين.. بوس إيدك وش وظهر أنتو لا بتدفعوا لمؤلف ولا لملحن، وعمالين بس تعبّو في شرايط واسطوانات وتتلايموا على الفكة وتجمدوا وتشتروا عزب ربنا يخرب بيوتكم. 
      وفي ليلة من ذات الليالي طقت في دماغ المنشد المذكور فكرة التجديد والتطوير زي عبد الوهاب ما بيقول، طرح الموضوع على بساط البحث، وبعد شد وجذب اقترح الشيخ إمام اختيار كلمات مجهولة المؤلف يقوم الشيخ إمام بتلحينها على طريقة أستاذه العظيم الشيخ درويش الحريري، وعجبت الفكرة عمنا المنشد المشهور، واختاروا عدة أبيات من بردة البوصيري وطبقات الشعراني ووضبوا الطبخة الفنية وراحوا سجلوا في الإذاعة وأبجوا المبلغ عن كلام الإمام البوصيري وألحان الشيخ إمام بعد ما نسبوا التأليف والتلحين للمنشد المشهور اللي ضميره نقح عليه فأضاف لمخصصات الشيخ إمام فوق العشوة والتحشيشة مبلغاً وقدره خمسين قرش صاغ بالكمال والتمام باعتباره ملحناً من الباطن ومشيت المسائل آخر حلاوة على هذا المنوال تلات أربع سنين إلى أن أهلت طلعتي الميمونة على حوش آدم وبدأنا نشتغل سوا فعمنا الشيخ إمام دلق المنشد المذكور، فبالتالي اعتبرني خطفت منه الفرخة اللي بتبيض الدهب فسقط عليَّ أخوه المزين يقابلني بالأحضان وأول ما اتلفت يقول للناس: 
      - دا واد جاسوس إسرائيلي ابن كلب زارعينه هنا في حوش آدم ونهايته إن شاء الله حبل المشنقة وعن قريب بإذن واحد أحد. 
      كل دا وأنا في غفلة ربنا لا أعرف حاجة عن علاقة الشيخ إمام بالمنشد أخو المزين ولا عن مشروع التجديد والتطوير اللي باظ بسبب علاقتي بالشيخ إمام ولا حتى عن عملي مع الموساد الإسرائيلي.. والحقيقة إن أنا لغاية دلوقتي مش قادر أفهم.. ليه إمام كان بيخبي عليَّ الموضوع ده؟ 
      لكن برضه فيه اختراع اسمه بركة دعا الوالدين.. وهو دا اللي أنقذني من المصير الدامي اللي كان بينتظرني على إيدين الناس.. الكلام ده كان في أوائل الستينيات، وكانت إسرائيل اسمها الكيان الصهيوني العنصري التوسعي، وأحياناً رأس الجسر للإمبريالية العالمية، وكان الشعور بالعداء تجاهها متأججاً سواء على المستوى الشعبي أو على المستوى الرسمي. 
      يعني شوف المزين ابن الحرام كان بيدبر لي في إيه، وأنا ما أعرفش، لكن يشاء السميع العليم إن المزين المذكور يضبط متلبساً بسرقة الخشب والأسمنت اللي مشونهم المقاول لعملية ترميم جامع الفكهاني، وكانت فضيحة بجلاجل هزت ثقة الناس في ذمة المزين، وبالتالي أسقطت دعاواه ضد العبد الفقير، وأطلق عليه على أبو شهبة اسم – بن جوريون اللي ياكل مال النبي ويغمس بالصحابة، - وشيللاه يا بركة دعا الوالدين. 
*	*	*
      كل يوم عن الثاني كنت باتمكن أكتر من صنعة الشعر لأني كنت بافهم أكتر من خلال الاحتكاك بالشباب المثقف في سهرات حوش آدم الممتعة، ومن أهم القناعات اللي اعتنقتها في الفترة دي قناعة إن الفن بشكل عام وعلى الخصوص الشعر كائن حي.. يعني الشعرا بيخلفوا القصايد زي الناس ما بيخلفوا العيال، وزي ما العيال أقدام وأعتاب ونواصي برضه القصايد كده.. فيه قصيدة تسعد وقصيدة تتعس. 
      مثلاً.. شاعر العرب الأعظم أبو الطيب المتنبي وهو بيولد طفله الجميل قصيدة – واحر قلباه – لو كان يعرف إنها حتجيب أجله على الأقل كان لم ألأتك حبتين، وما كنش فيه أي داعي يكتب البيت المنكود: 
      الخيل والليل والبيداء تعرفني 
      والسيف والرمح والقرطاس والقلم 
      لأن الواد الشمحطي اللي قطع عليه الطريق اصطاده منه وقال له ما معناه: 
      - مش أنت برضه اللي قلت كيت وكيت؟ 
      خليك مطرح المتنبي.. تعمل إيه؟ 
      أنا عن نفسي لو مطرحه ما كنتش جبت ورا.. على الأقل من باب الحماقة.. وهو دا اللي عمله الشاعر العظيم لأنه رد على الواد الصايع بما معناه: 
      - أيوه يا سيدي أنا اللي قلت كده وأعلا ما في خيلك اركبه. 
      ويقال والعُهدة على الراوي إن الولد كان مخبر في أمن الدولة الإخشيدية ومزقوق ع المتنبي بعد ما توالت التقارير السرية عن عضوية الشاعر العظيم في التنظيم السري للقرامطة، وطبيعي تبقى التصفية الجسدية هي رد الفعل السلطوي الوحيد لدولة بيحكمها العسس. 
      شفتوا بقى المتنبي خلف إيه؟ 
      فيه بقى قصيدة مبروكة زي العيل اللي يسعد أهله. 
      مثلاً الشاعر إبراهيم ناجي اللي سود الأوراق وخلص المحابر غزل في محبوبته المجهولة حتى كتابة هذه السطور. 
      كان يعرف منين إن واحدة من غزلياته الجميلة حتتحول بعض أبياتها إلى أغنية جميلة اسمها – الأطلال يلحنها السنباطي العظيم وتغنيها أم كلثوم بجلالة قدرها ويقولوا عنها المزيكاتية الخواجات إنها – سيمفونية العرب – ويتحول حق أدائها العلني إلى نزناز فلوس يفضل يخر على دماغ الورثة إلى أن يرث الله الأرض ومن عليها. 
      حتى عمنا بيرم رغم أنه كان حماية فرنساوي – ويمكن ده اللي خلاه يحط الملك فؤاد في دماغه ويفضل يكيل له من المنقي خيار قصايد من ماركة: 
      ولما عدمنا بمصر الملوك 
      جابوك لنجليز يا فؤاد قعدوك
      تمثل على العرش دور الملوك 
      وفين يلقوا سافل نظيرك ودون. 
      لغاية ما يقول له في نهاية القصيدة: 
      بذلنا ولسة بنبذل نفوس
      وقلنا عسى الله يزول الكابوس
      ما ناابنا إلاَّ عرشك 
      يا تيس التيوس 
      لا مصر استقلت 
      ولا يحزنون 
      ولما مرت المسألة بسلام تصور عمنا بيرم إن الحماية الفرنساوي حتحميه من نحس القصايد اللي تتعس وبطش الملك فراح رازعه قصيدة القرع السلطاني وكشر الملك عن أنيابه وضرب بالحماية الفرنساوي عرض الحيط ونفى بيرم من مصر اللي روحه فيها وقعد في المنفى تستعاشر سنة واتلطم فيهم وشاف الويل وكتب بدمه قصايد العشق الخالدة اللي بيقول في واحدة منهم ويوصف حاله في الغربة: 
      لا سطل خروب يسعفني 
      ولا ابن نكتة يكفيني
      ما يقصف العمر ويفني 
      إلا الخلايق بعبلها 
      يا مصر هجرك يكفاني 
      يا عاملة قمع وناسياني 
      دا يوم ما ح ارجع لك تاني 
      حتبقي رجعة برسمالها 
      وفيه بقى شعرا وشعارير خلفوا قصايد سعيدة عملت لهم أرصدة في البنوك بالعملة الصعبة والسهلة وبنوا منها قصور بحمامات سباحة على شط النيل والكنال وركبوا الزلمكة والشبح واتجوزوا نساوين من بتوع الإعلانات واللهم لا حسد. 
      العبد الفقير بقى خلف قصايد م اللي تزعل السلطان وتفتح باب اللومان وطبعاً كل قصيدة منهم كان لها حكاية لكن قبل ما أحكيها أحب من كل مؤمن يوحد الله ويسمعني صلاة النبي. 
*	*	*
      كلب الست هي البكرية.. يعني المفروض إني أسميها أول الفرحة.. لكن فرحة مين؟ دي عملت لي مشاكل مالهاش حل.. كل صحابي أول ما سمعوها حصل لها انفهاش من النوع البلاهوني.. وحقولك ليه؟ 




الفاجومي (15)

     الليثي عبد الناصر:
     آلو يا أنور السـادات:
     تمـــام يــافنــــدم
      

      
      المعروف عني إني طول عمري من دراويش الست أم كلثوم.. عاشق صبابة ومغرم متيم بصوتها السماوي الساحر وفنها الأصيل.. مش بس كده.. دا أنا كنت هاريهم كلام في الموضوع ده.. وأحياناً ما كنتش باستكفى بالمعلومات الصحيحة فكنت باخترع معلومات من عندي تحلي الكلام وتسخن القعدة. 
      وكنت لما باسخن باتكلم عن زكريا والسنباطي والقصبجي وبيرم وأحياناً شوقي باعتبارهم أصدقائي بنقعد سوا وبناخد وندي في الكلام ورافعين الكلفة لدرجة إنهم بيقولولي: 
      يا أحمد وأنا أقولهم يا زكريا ويا رياض ويا بيرم وهكذا، ممكن السامعين ما كانوش بيصدقوا أكاذيبي.. لكن ما كانش حد فيهم بيعترض وكانت ليالي الست ما تحلاش إلاَّ بالعبد الفقير.. كان الشاطر في صحابي هو اللي يخطفني بدري ليلة الست عشان القعدة تحلا طب إزاي بقى أنا أكتب القصيدة دي؟ أنا ح أحكي الحكاية من أولها ورزقي على الله. 
      كنا في أوائل الستينيات يعني في عز الاشتراكية وتحالف قوى الشعب بعد ارفع رأسك يا أخي فقد مضى عهد الاستعباد بحوالي عشر سنين يعني كان الطب اتقدم جداً والناس اتنورت وبقينا مواطنين لا رعايا إلى آخر الشعارات النميسة دي! وذات صباح جميل طلعت علينا الصحف القومية الثلاثة الأهرام والأخبار والجمهورية بخبر عجيب، ودون أي تعليق اللي فاكره إن كمال الملاخ أبرز الخبر في صفحته اللي في ضهر الأهرام بعنوان – من غير عنوان – أبرزه إزاي؟ عمل حواليه دايرة حمرا ما أعرفش بقى يقصد إيه؟ المهم إن الخبر بيقول حفظ التحقيق في قضية كلب أم كلثوم وبعد كده حيثيات الحفظ العجيبة! إيه الحكاية؟ قالك إن طلبة معهد التربية بالهرم كانوا عاملين يوم رياضي مع طلبة كلية الفنون الجميلة بالزمالك – يعني ورا فيللا أم كلثوم – وكانت المسابقات حتقام على ملاعب كلية الفنون.. حلو كده؟ طبعاً بعض الطلبة راحوا الزمالك بعربياتهم الخصوصية وبعضهم خدوها موتورجل.. الإخوة تبع الموتورجل فايتين قدام فيللا أم كلثوم وإذا بكلبها العزيز المدلل ينط من السور يبقى في الشارع وينشن على أفقر طالب اللي هو المدعو إسماعيل خلوصي ويروح ناطط في كرشه مبعتره بدون سابق معرفة، وبكده يا أصدقائي يبقى مشروع عمكو خلوصي أبو إسماعيل اتدمر تماماً.. لأن المفروض أن أبو السباع كان حيتخرج مدرس ألعاب رياضية وتبتدي العيلة تاكل من خيره لكن بعد العاهات المستديمة اللي تخلفت عن الهجوم الكلبي المباغت مابقاش سمعة ينفع لا طبلة ولا طار ويبدو أن إسماعيل كان مصدق الحدوتة زي حالاتي فخطف رجله على نقطة كوتيسكا في الزمالك وحرر محضر بالواقعة ويبدو كمان إن الظابط الشاب اللي كان في النقطة كان مصدق زي حالاتي أنا وإسماعيل إن الشرطة في خدمة الشعب فعمل المحضر اللازم وحوله للنيابة العامة وحول الطالب للقومسيون العام للكشف الطبي عليه وإثبات الإصابات وإذ المفاجأة تنفجر أمام وكيل النيابة بعد معرفة شخصية العاضض بأمر الله على أثر مجموعة من المكالمات التليفونية المحمومة اللي بتأمره بسرعة حفظ التحقيق. 
      طبعاً حيتهيألك إن وكيل النيابة المسكين حيقع في حيص بيص إزاء كتابة حيثيات الحفظ.. لكن أرجوك.. بلاش تشاؤم ولازم تعرف إن إحنا اللي دهنا الهوا دوكو وعلمنا النمل يمشي طوابير وخرمنا التعريفة ذات نفسه.. إقرا بقى كده الحيثيات: 
      "إن الخدمات التي أدتها أم كلثوم للدولة كفيلة بأن تعفيها وكلبها من المسئولية الجنائية"!!!
      علىَّ الطلاق بالتلاتة شافعي ومالكي وأبو حنيفة إني لغاية كده وكنت مستعد أدافع عن الكلب المحروس ومش مهم نظرية إسماعيل خلوصي ولا مدرس ألعاب ولا معهد التربية ذات نفسه.. لكن الصحفجية تبعنا ماخلصهمش إن المسائل تنتهي كده وإذا بصحفجي جمهوري يعني في جريدة الجمهورية يعمل ريبورتاج بالصوت والصورة في صفحة – أضواء المدينة – طبعاً مصورين الواد تلات أربع صور في مبنى النيابة وبيقولوا على لسانه – أنا سعيد لأن اللي عضني كلب أم كلثوم!!! – يا ولاد الكااااالب.. قلت لأ بقى ما بدهاش وهب للنبي وكرسي في الكلوب ورحت فاقع القصيدة اللعينة اللي بتنتهي كده: 
      هيص يا كلب الست هيص 
      لك مقامك 
      في البوليس 
      بكره تتولف وزارة 
      للكلاب 
      يا خدوك رئيس 
*	*	*
      أول رمضان أقابله في حوش آدم كان شايل لي كيس من الهدايا والمفاجآت المدهشة.. 
      بدأت بالفطور في بيت الشيخ والفطور في بيت الشيخ معناه الاستمتاع بما لذ وطاب من الوجبات الرمضانية وغير الرمضانية من يد ست الكل الحاجة أم سعد. 
      وبعد الفطور وصلاة العشا والتراويح اتنصبت القعدة.. أغلب الوجوه معروفة بالنسبة لي.. أحمد الموجي شقيق سعد الموظف وشقيقهم الأصغر الفنان جمال الموجي اللي كان لسه طالب بكلية الفنون الجميلة وعمهم سعيد الموجي وكيل الفنانين المعروف وعازف الإيقاع في تخت أم كلثوم لكن الجديد في الموضوع شخص ربعة كبير الراس قدمهولي أحمد الموجي: 
      - أبو علي الموجي. 
      قلت له
      - أهلاً.
      قال لي: 
      - أهلاً بيك يا معقدني.. تصور إني بعد ما قريت كلب الست بطلت اكتب شعر! 
      أنا اعتبرت المسألة مجرد مجاملة.. لكن استكثرت عليه عبارة إنه كان بيكتب شعر من أساسه وخصوصًا وإني لاحظت أنه ما بيعرفش ينطق حرف السين والصاد.. بينطقهم شين فاحتقرته واديته الطرشة وبدأت أعمل أحاديث جانبية هامسة مع علية القوم من باب المنظرة! 
      حبتين وبدأ إمام يدوزون العود وفوجئت بيه بيقول: 
      - فين أبو علي الموجي؟ 
      قال له الشخص: 
      - أنا معاك يا مولانا. 
      قال له: 
      - تعالى جنبي هنا. 
      قام قعد جنبه راح جمال الموجي مناوله علبة جلد سوداء مربعة فتحها وطلع منها رق مدندش وقعد يمسح بإيده على جلد الرق بحركة دائرية إلى أن انتهى الشيخ إمام من دوزنة العود وبدأوا يعزفوا مجموعة من البشارف والسماعيات الشرقية الجميلة وفوجئت بأبو علي الموجي بيحول الرق بين إديه إلى كروان ساحر الصوت والإيقاع بصيت على وشه لقيته رايح في غيبوبة وملامحه المنفرة بدأت تاخد شكل جميل رحت ناطط من ع الكرسي وقاعد تحت رجليه وكأني باعتذر له عن الجلافة وقلة الأدب اللي قابلته بيهم.. 
      رحلة ساحرة مع المغني الأصيل غسلتني من ساسي لراسي انتهت ساعة السحور بالموشح الجميل اللي كنت باردده معاهم وكأني باكلم أبو علي الموجي.. 
      مولاي كتبت رحمة الناس عليك فضلاً وكرم. 
      فالمرجع والمآل والكل إليك 
      عُربٌ وعجم 
      مالي عمل يصلح للعرض عليك 
      بل صار عدم 
      فارحم ذلي ووقفتي بين يديك 
      إن ذل قدمٌ 
*	*	*
      بعد الليلة دي بدأت علاقتي بحسن الموجي ابن خال سعد تتوطد.. هو كان ساكن في الحدايق وكان بقى له سنوات هاجر حوش آدم فبدأ ييجي كل يوم بعد ما يخرج من شغله ويفضل معانا لآخر الليل. 
      شخصية مركبة صعب التعامل معاها.. يعني عايز صبر.. فنان متعدد المواهب بيكتب ويلحن ويغني ويعزف ويمثل ويخرج ومع كل هذا ما حققش أي حاجة – وصل في الدراسة على سنة تالتة هندسة بتفوق مذهل وفجأة انتهى كل شيء وفصل من الكلية لتعدد مرات الرسوب!! فقد إيمانه بأي شيء وكل شيء.. عارف كل حاجة.. ومش مصدق أي حاجة.. كل شيء في الدنيا مترتب مسبقاً واللي مرتبينه اليهود.. حتى الكورة سياسية.. الأهلي والزمالك هما يهود الكورة وعشان كده هو كان بيشجع الترسانة.. الثورة وعبد الناصر.. كل دا مترتب ومافيش فايدة في أية حاجة.. كنت دايماً باختلف معاه وباسفه كلامه وكان الخلاف بيوصل لدرجة الصريخ.. لكن لما كان بيمارس الفن كنت باقعد قدامه مشدود زي التلميذ البليد.. يقولك:
      إحنا شعب ندل. 
      * 
      نشتم المندار بوشه 
      والنصاحة
      لو نغشه 
      ما احنا شعب ندل 
      الركوب في الزحمة يحلا 
      واللي يهبط
       واللي يعلا 
      ما احنا شعب ندل
      * 
      الدكاتره بالأونطه 
      ألف أهيف ع الزغطه 
      ما احنا شعب ندل 
      وبعد ما يعدد مجموعة من صور السلبية في حياتنا يقول: 
      قالوا لي ما قلتهاش ليه 
      في الإذاعة 
      قلت لهم إحنا شعب ندل 
*	*	*
      طبعاً القصيدة دي كانت بتستفزني وما كنتش باحب أسمعها وكان هو عارف كده فكان أول ما يقابلني يقول لي: 
      - إحنا شعب ندل. 
      وبعدين فضل يطورها لحد ما سماني أنا شخصياً "الندل الأعظم" وكان أبو علي الموجي ملموم على شلة محبطين من جيرانه في حدايق القبة بيبث فيهم أفكاره العدمية وكان مسميهم تنظيم "الحباط الأشرار" على وزن الظباط الأحرار.. وكانت هوايتهم ممارسة الشر ضد بعضهم وكان هو أكترهم عبقرية في توضيب المقالب لدرجة إنهم كانوا مسميينه – الأستاذ وسخ الموجي – هو كمان ماكانش مقصر في حقهم.. وشوف بيوصفهم إزاي: 
      أنا رمه 
      مافيش همه 
      وكان ممكن 
      أكون قمه 
      لكن خانني 
      غرور ظني 
      وكان ممكن 
      يوصلني 
      فرق تكه 
      قفل سكه 
      فقلت اركن 
      على الدكه 
      لقيت شله 
      مافيش مله 
      تجيب الفقر والذله 
      تلات تسطر 
      ترانزستور 
      يا رب استر 
      يا رب استر 
*	*	*
      وله في شكوى الزمان قصيدة كاتبها وملحنها بيقول مطلعها: 
      أنا حظي عجيب 
      وتمللي كده بيخلي العقل يطير 
      وحاجات ياما بتحصل لي 
      لما تمللي عاديكو باغير
      م اللي الحظ بيديله 
      ويبقى عاطي له وعنده كتير 
      دنا متهيألي أفرقع 
      ولا أوقع نفسي ف بير 
      المهم إن حسن الموجي بوجوده معانا كان إضافة لها قيمتها للصوت اللي بعد كده طلع من حوش آدم ووصل لكل الأسماع العربية في شتى أنحاء الأرض. 
*	*	*
      الفقير من قلة حيلته بيحلم وعشان كده بيقولوا: 
      - "الجعان بيحلم بسوق العيش".
      وساعات لما الحلم ما بيسعفوش بيلجأ للنميمة كنوع من أنواع الانتقام ولأن كل القوانين اللي في العالم موضوعة عشان تحمي الغني م الفقير فالفقرا بيعتبروا أي خارج ع القانون بطل شعبي. 
      كنا قاعدين في المنظمة – أهل تحت – وبنتكلم في التفاوت الاجتماعي الصارخ في مبنى المنظمة بأدواره التلاتة.. 
      الفقير بيزيد فقر والغني بيزيد غنا.. 
      وجرنا الكلام للسؤال السرمدي: 
      - طب وبعدين؟ 
      الأستاذ عوف مساعد المخرج المزعوم حسم المناقشة ورد على السؤال: 
      - ما تتعبش نفسك يا تعبان أنت وهو.. فيه قانون بيحكم العالم وملخصينه في عبارة – يبقى الحال على ما هو عليه وعلى المتضرر اللجوء للقضاء – ولعلمك بقى يا مخشمون أنت وهو العبارة دي موجودة في كل لغات العالم! لكن محمد الأسواني واحنا مروحين واستكمالاً للمناقشة حكى لي حكاية غريبة عن عامل سويتش كان في المنظمة وسابها.. 
      العامل ده كان عنده تسع عيال وهو ومراته وكان مرتبه تمانية جنيه في الشهر!.. يعني كان في الدمار لدرجة إن يوسف بيه كان مسكنه ببلاش في بيت قديم من بيوت العيلة في شبرا..
      ويبدو أن أخونا ده كان هاري نفسه تصنت على المكالمات فاكتشف علاقة متينة بين بعض الأِشخاص فمكدبش خبر.. طلب السيد أنور السادات اللي كان أيامها سكرتير عام المؤتمر الإسلامي وقلد صوت الليثي عبد الناصر: 
      - آلو يا أنور.. أنا الليثي عبد الناصر.. 
      - أهلاً يا فندم.. أهلاً أهلاً.. 
      - أهلاً بيك أنا ح ابعت لك ولد اسمه كذا ابعت لي معاه خمسميت جنيه.. 
      - حاضر يافندم.. 
      واستأذن صاحبنا وخرج من مبنى المنظمة وع المؤتمر الإسلامي وجاب الظرف اللي فيه المبلغ وسدد ديونه ورش رشة جريئة على السعاة والفراشين في المنظمة وزعم إن له عم مليونير في البرازيل توفاه الله وأنه هو الوارث الوحيد لهذا العم المليونير. حلو كده؟ خلصوا الخمسميت جنيه في ظرف شهر. أخونا قالك أعملها تاني و.. 
      - آلو يا أنور.. أنا الليثي عبد الناصر.. 
      - أهلاً يا فندم.. أهلاً أهلاً.. 
      - أهلاً بيك أنا ح ابعت الولد تديله تلتميت جنيه.. 
      - أمرك يافندم.. 
      يقوم يشاء السميع العليم إن صاحبنا يحط السماعة من هنا ويتصل الليثي عبد الناصر بالسادات من هنا ويبدو إن كان فيه حاجة مطلوبة فقال: 
      - طيب يا فندم لما ييجي الولد اللي أنت باعته ح اديها له..
      - ولد مين؟ 
      - الولد اللي سيادتك باعته. 
      - أنا باعت لك ولد؟ 
      - أيوه يافندم دا هو في الطريق. 
      - طيب لما ييجي حوشه عندك أنا جاي فوراً.. 
*	*	*




الفاجومي (16)

تحقيـــــق معـــي
بـرئــاســــــــــة
السفـرجي الملكي
      

      
      المرة الأولانية عامل السويتش خد ظرف الفلوس من عند مدير مكتب أنور السادات وهو واقف.. لكن المرة دى فوجئ بمدير المكتب بيحتفي بيه جداً وبيقول له: 
      - دا السيد أنور السادات منتظرك عشان تشرب معاه فنجان قهوة. بدأ الفار يلعب في عبه فوطن النفس على مجابهة الشدائد. 
      دخل المكتب لقى السيد أنور السادات بنفسه واقف يستقبله: 
      - هيه.. قهوتك إيه بقى؟..
      - ساده.. 
      - وأنت إزيك؟!
      - نحمده..
      - وإزاي الليثي بيه؟..
      - بخير يبوس إيد سعادتك. 
      - أنت كنت معاه النهاردة؟!
      - أنا معاه كل يوم..
      وبعد سلسلة من الأسئلة التعذيبية دخل الليثي بيه.. صاحبنا راح قايم مبوط فيه وقال له: 
      - أنا ف عرض حضرة النبي يا بيه.. 
      قال له: 
      - إنت تعرفني؟ 
      قال له: 
      - وهو فيه حد ما يعرفكش.. دانتو عمام البلد وأجدع ناس فيها. 
      - أنا بعتّك تاخد فلوس من هنا؟ 
      - ما حصلش يا باشا.. 
      - أمال إيه اللي خلاك تعمل كده؟!
      - الفقر يا ليثي بيه. 
      - أنت بتشتغل فين ياد؟ 
      - في عزبة يوسف بيه في المنيل.. في منظمة التضامن يعني. 
      - طب وإزاي بتسرق وانت موظف؟!
      - هو دا يا بيه مربط الفرس. 
      واقترح الليثي بيه تحويل المتهم للنيابة، لكن السادات فضل الاتصال بيوسف بيه لإبلاغه بجريمة أحد رعاياه، وفعلاً تم الاتصال وكان رأي يوسف بيه التكتم على الموضوع وإرسال الشخص مع مخصوص، وبعد سيل من الشتائم والتهديد كتب يوسف بيه على المتهم وصل أمانة بمبلغ الخمسميت جنيه على أن تسدد خصماً من مرتبه بواقع جنيه كل شهر!! يعني التمانية جنيه اللي دعوه للسرقة حيبقوا سبعة وبعدين لازم يعيش كمان خمسميت شهر عشان يسدد آخر قسط!! واحد من ولاد الحلال كبرها في دماغ الواد وقال له: 
      - أنت دولة إسلامية؟
      قال له: 
      - لأ.. أنا شخص مسلم. 
      قال له: 
      - خلاص خليهم يبلغوا النيابة.. هما مش حيقدروا..
      فصاحبنا طلع ليوسف بيه وقال له: 
      - أنتوا عايزين تخصموا م التمانية جنيه؟ دا يبقى كفر.. دا نتو تبقوا إنجليز.. وعليّ الطلاق ما حد يخصم لي مليم لأبلغ النيابة.. 
      فقام يوسف بيه كل الواد قلمين غيظ وطرده من المنظمة وعينّه في "روز اليوسف" بخمسة وعشرين جنيه.
      بعد الحكاية دي بأيام غاب الأستاذ محمد المصري مندوب المنظمة لدى هيئة البريد بسبب مرضه فانتدبونا أنا ومحمد الأسواني بدله، وفي أول يوم واحنا رايحين مكتب البريد قلت لمحمد الأسواني: 
      - ما تيجي نسرق ونتعين في روز اليوسف بخمسين جنيه. 
       قال لي: 
      - نسرق إيه؟!
      قلت له: 
      - نسرق طوابع.. هو يعني الورق الزبالة اللي بيبعتوه ده له لازمة؟..
      قال لي: 
      - ولا المنظمة نفسها لها لازمة.. 
      هب للنبي أرسلنا البريد من مكتب الملك الصالح، وعملنا الكشف على طريقة شرفنطح طلع لنا جوز جنيهات، هو خد ذهوب وأنا خدت ذهوب، واستمرت الحكاية دي أربع تيام كل يوم نطلع جوز جنيهات نفطر ونجيب الشاي والسجاير وفل الفل، وفجأة في اليوم الخامس لقيت محمد بيقول لي: 
      - إحنا كده ماشيين في طريق الهاوية. 
      قلت له: 
      - يا جدع كبر دماغك بلا هاوية بلا خرا. 
      قال لي: 
      - لا يا عم أنا مش جاي معاك. 
      قلت له: 
      - شوقك. 
      رحت البريد صدرت البوستة وطلعت لي جنيه لزوم الفطار والذي منه رجعت المنظمة فوجئت بالأسواني بيقوللي: 
      - حقي. 
      قلت له: 
      - جاك كسر حقك. 
      قال لي: 
      - يا تديني حقي يا أروح أبلغ. 
      قلت له: 
      - مطرح ما تحط راسك حط رجليك. 
      ابن المجنونة راح بلغ فعلاً وإذا بالدنيا تنقلب والقيامة تقوم وقوام قوام شكلوا لنا لجنة تحقيق برئاسة السفرجي الملكي.. يا ولاد الكااااالب.. وسين وجيم ما عجبنيش طريقة التحقيق بتاعة السفرجي لأن الشماتة كانت واضحة في أسئلته وطريقة تعامله معانا.. قلت له: 
      - أطلب لنا قهوة من المصاريف السرية. 
      قال لي: 
      - أنت حرامي وعينك قوية. 
      قلت له: 
      - أنت مين عينك محقق؟ 
      قال لي: 
      - يوسف بيه. 
      قلت له: 
      - ينعل أبوك لأبو اللي عينك. 
      ورحت قايم مروح على أساس إني ما ارجعش المنظمة تاني.. وفي البيت لقيتني باكتب قصيدة عصفور وصياد: 
      يا صياد الطيور يا خال 
      صباعك عن زناد الموت 
      دنا عصفور ضعيف الحال 
      ولا اكفيش عيالك قوت 
      عجبتني القصيدة رحت كاتب منها نسخة وحاططها في ظرف وباعتها ليوسف السباعي، تاني يوم فوجئت بيوسف شخصياً جاي لي البيت ومعاه السكرتير الخصوصي، وخدني في عربيته ع المنظمة وفي مكتبه طلب لي قهوة وقعدنا نشربها في صمت وفجأة قال لي: 
      - أنت شاعر مدهش.. القصيدة جميلة جميلة جميلة.. لكن تقصد مين بالصقر؟!
      قلت له: 
      - أقصد السفرجي الملكي..
      فانفجر بالضحك وقال لي: 
      - اعتبر الموضوع منتهي وبكرة تيجي تستلم شغلك..
*	*	*
      قاعد في مكتبي الفخم في المنظمة باحل الكلمات المتقاطعة وإذ بالدكتور مرسي يدخل عليَّ باسم المحيا وبيقوللي: 
      - بليغ بيسلم عليك ويبرجوك تروح لجنة الإذاعة تصرح النص لأنه تقريباً انتهى من اللحن. 
      يا عيني يا عيني يا عيني.. والله واتحقق الحلم وبقيت فنان مشهور يا فؤاد يابن هانم.. مدد يا سيدي سليم يا بو مسلم مدد يا بركة دعا الوالدين.. 
      في هذه الأثناء كان حصل لي شرف التعرف على شاعر الشباب أحمد رامي بسبب قصيدة عصفور وصياد اللي قراها مع الأستاذ يوسف السباعي فقال له: 
      - أنا لازم أشوف اللي كاتب القصيدة دي. 
      ولما عرفت الكلام دا من الأستاذ حسين الخصوصي رحت قابلت الأستاذ رامي في مكتبه بالإذاعة، وقدمت له نفسي فرحب بي ترحيب شديد.. هو صحيح ما طبليش مشروب.. لكن نزلنا من الإذاعة واحنا مأنجين بعض. 
      كتبت انا النص بتاع قال ويقول.. كتبته بخط جميل وخدت إذن الساعة واحدة، وعلى مكتب رامي لقيته مش موجود قلت أسيب له النص ع المكتب لما ييجي بكره يقراه ويصرحه.. فيها حاجة دي؟!
      بعدها بشهر باشوف البرامج في مجلة الإذاعة قريت خبر بيقول: انتهى الملحن حلمي أمين من تلحين أغنية كلام الناس للشاعر أحمد فؤاد نجم وسيغنيها المطرب أسامة رءوف!!!!
      مين حلمي أمين؟ ومين أسامة رءوف؟ أنا ما سمعتش الاسمين دول قبل كده، ودا طبعاً نتيجة جهلي لكن أعمل إيه مع بليغ؟!
      خدت بعضي ورحت للأستاذ رامي.. أول ما شاف وشي قال لي: 
      - مبروك أنا صرحت لك النص ونازل ع الخريطة الأسبوع ده. 
      في الأحوال العادية بني آدم مننا لما بيسمع خبر زي ده بتبقى الفرحة مش سايعاه وبعضهم بيعتبرها مناسبة سعيدة جديرة بحفل يقام على شرفها وكل برغوت على قد دمه.. إنما بقى العبد الفقير فهمها غلط لدرجة إن الأستاذ رامي قال لي:
      - أنت مش مبسوط ليه؟ 
      شرحت له الموضوع وكان لسه شيطان الألاطة متلبسني فقلت له: 
      - بصراحة النص دا أنا مفصله لأم كلثوم. 
      الراجل قال لي وهو مفهوش: 
      - أم كلثوم حتة واحدة؟!
      قلت له: 
      - مشل أقل. 
      قال لي: 
      - طيب.. 
      وبعد فترة صمت قال لي: 
      - إذا كنت مصمم على رأيك روح لأمين عبد الحميد.. وأنا ح أكلمه.. ما كدبتش خبر.. وعلى مكتب أمين عبد الحميد اللي هو مراقب عام الموسيقى والغناء.. دخلت لقيت شخص ملوش ملامح باينه من كمية القرف اللي حاططها على وشه صعب عليَّ دخلت آخده بالحضن.. وهو قاعد ع المكتب وإذا بيه بيتراجع وهو قاعد مفزوع وقال لي: 
      - إيه ده؟ أنت دخلت هنا ازاي..؟
      قلت له: 
      - مش الأستاذ أمين عبد الحميد؟!
      قال لي بعد ما هدي شوية: 
      - أيوه أنا.. وأنت مين؟!
      قلت له: 
      - مش الأستاذ رامي كلمك؟ 
      قال لي: 
      - كلمني في إيه؟ أنت عايز إيه؟ 
      رجعت شرحت الموضوع تاني.. قال لي: 
      - يعني مش عاجبك حلمي أمين.. 
      قلت له: 
      - الراجل أنا ما شفتوش والمسألة مش كده خالص.. 
      قال لي: 
      - يعني نجيب لك عبد الوهاب.. 
      قلت له: 
      - لأ.. أنا عايز أم كلثوم.. 
      ضرب جرس من نوع معين دخلوا ثلاثة فراشين شالوني هيلا بيلا وع السلم قلت لهم: 
      - بس نزلوني هنا أنا عارف السكة.. 
      وروح يا زمان تعالى يا زمان جمال الموجي الأخ الأصغر لسعد الموجي كان أيامها طالب بكلية الفنون الجميلة بالزمالك، وكان صديق لفنان الكاريكاتير ناجي كامل، وفي يوم جاني جمال وقال لي: 
      - أنت مزعل حلمي أمين ليه..؟
      وحكى لي حكاية طويلة عريضة فهمت منها أن حلمي أمين راح الإذاعة فقال له أمين عبد الحميد إن فيه ولد مؤلف أغاني ناشئ بيقول عليك إنك مش ملحن، وإن حلمي زعلان جداً، وكان بيحكي الحكاية لصديقه ناجي كامل، وبالصدفة كان جمال عند ناجي وسمع الحكاية فقال لهم أنا أعرف هذا الشخص، وجه بلغني فطلبت منه تدبير لقاء عاجل مع حلمي أمين لتوضيح الأمر..

الفاجومي (17)

عــــــشت وســط
العدوية والواحية
والنمـــــارســـة
      

      
      أسانسير روز اليوسف ولا كل الأناسير! حاجة كده تفكرك برواد الفضا لما بيسبحوا بالسرعة الإملائية.. يعني لا هو مستعجل على فوق ولا ملهوف على تحت.. 
      شخص محايد.. ما تعرفش إن كان ماشي بالطول ولا بالعرض لكن وأنت جواه يديك إحساس بالثبات وكأنك ممتطي صهوة جمل سوداني ماشي في الصحرا على أقل من أقل من مهله لأنه عارف ومتأكد إن نهاية مشواره يعني نهاية حياته. 
      وأنا جوا الأسانسير كنت باهيأ نفسي لمقابلة الملحن حلمي أمين عشان أوضح له المسألة واكشف له الدسيسية الخسيسة اللي رماها بيني وبينه الأستاذ مراقب عام الموسيقى والغناء اللي عرفت بعد كده إنه ملحن فاشل ودي كانت عقدته من أى فنان ناجح وعرفت كمان قدراته الإبداعية في إذلال وإهانة الفنانين الموهوبين.. الشيء اللي ما عرفتوش إلى وقتنا هذا هو الشخص الشرير اللي وضع هذا المريض الموتور في هذا الموقع الوظيفي الخطير.. مراقب عام الموسيقى والغناء!!
      ما علينا.. طلعنا جمال الموجي وأنا الدور الأخير.. مجلة صباح الخير نقابل حلمي عند صديقه الرسام ناجي كامل حسب اتفاق جمال مع ناجي واستقبلنا ناجي بترحاب بسيط وقال: 
      - اتفضلوا.. زمان حلمي جاي. 
      بهرني الجو المجنون في أوضة الرسامين.. ريحة الحبر النفاذة.. الشخبطات والرسومات الفوضوية بالحبر الشيني على الحيطان.. كل شيء في الأوضة كان في غاية الهرجلة الكراسي مكسرة والمكاتب وسخة وعليها حاجات غريبة، فوط كان لونها أصفر زي بتاعة التكسجية وكبايات بعضها فيه بقايا شاي وبعضها فيه بقايا قهوة وبعضها فيه ميّه سوداء مغروز فيها فُرش رسم وكلها مليانة أعقاب سجاير ومشاط كبريت خلصانة والأرض مليانة ورق ملغمط حبر بعضه مفرود وبعضه مكور.. آخر لخبطة.. لكن لخبطة تسحر حاجة كده تفكرك بأشعار صلاح جاهين المجنونة أو رسومات حجازي قليلة الأدب. 
      ما أعرفش أنا فضلت قد إيه سارح في السحر ده لغاية ما سمعت ناجي بيقوللي: 
      - معانا هنا شاعر اسمه فؤاد قاعود.. تعرفه؟ 
      قلت له: 
      - أنا قريت له كتير في صباح الخير وباحبه ويا ريت أقدر أشوفه. 
      قال لي: 
      - قريت له إيه؟ 
      قلت له: 
      قريت له: 
      المجتمع زي الرصيف
      وسخ 
      وعايز يتكنس 
      فيه ناس 
      بتعرق ع الرغيف 
      وناس
      بتعرق م التنس
      قال لي: 
      - إنت شيوعي؟ 
      قلت له: 
      - لأ.. أنا مسلم وموحد بالله. 
      وقعدت اتابع ناجي وهو بيرسم ولاحظت إنه بيمضي ناجي كده ناجي. 
      قلت له: 
      - ليه الألف مش طالع عِدِل؟
      قال لي: 
      - أصل أنا واد مش دوغري.. أنا لئيم. 
      وضحكنا وخدنا الكلام ونسيت موعد حلمي وبعد فترة انتظار طويلة كان ناجي خلص شغله وحلمي ماجاش. 
      - زي عوايده. 
      قالها لي ناجي وقمنا على وعد باللقاء والحقيقة أن بساطة الفنان ناجي كامل شجعتني على التفكير في معاودة الزيارة ودي كانت رغبة ملحة جوايا للتعرف على هذا العالم العجيب.. عالم الصحافة وبالتحديد صحافة مدرسة روز اليوسف. 
*	*	*
      بدأت اندمج في الحياة العامة في حوش قدم وأتعرف على الخريطة الاجتماعية في هذا المكان العجيب.. سكان الحوش ماهماش من أصل واحد.. رغم انصهارهم في نسيج واحد.. فمثلاً فيه العدوية النازحين من بني عدي في الصعيد ودول بيشتغلوا في صناعة السجاد والعيش والجزارة وفيه الواحية ودول أمهر ناس في تزويد قاهرة المعز بحبوب منع الفهم ودا تعبيرهم عن الفول والعياذ بالله وخطورة الواحية النازحين من الواحات الداخلة والخارجة إنهم يبلعوك الحبوب الملعونة دي وأنت في غاية الانشكاح والانبساط من طعامة الفول وحلاوته وفيه النمارسة اللي هما من أبو النمرس بلديات الشيخ إمام ودول تجار الصيني أيام العز والألامونيا والميلامين وجميع مشتقات النفط من العصر الحديث، وعن النمارسة حدث ولا حرج.. تجار أشطر من اليهود وأحرص من الدمايطة وفيه تعبير سايد بيستعمل في وصف حركات النص كم بين الأصدقاء اللي هو: 
      - أنت حتتنمرس عليَّ؟!
      عموماً ما تستعجلوش على رزقكم وحتشوفوا نمرسة لما تشبعوا.. مثلاً.. 
*	*	*
      صباح يوم جمعة.. كنا مأشفرين مما جميعه لا فلوس ولا أكل ولا دخان ولا صنف ولا دياولو. 
      قلت له: 
      - وبعدين يا إمام؟ 
      قال لي: 
      - ما تقلقش.. قوم بينا نشكك حجرين معسل من عبد الرءوف نملا بيهم فراغ المعدة وبعدين يخلق في قضاة رحمة.
      بالمناسبة عبد الرءوف ده كان صنايعي في قهوة العدوية وكان ما بيشككش حاجتين تخلق غير المعسل.. ليه بقى؟ المعلم أساساً كان مانع الشكك من أصله والقرار ده كان ماشي على كافة شيء يطلع من تحت إيد النصبجي يعني الشاي والقهوة والجنزبيل والينسون والسحلب إلى آخر عيلة السوايل.. لكن عبد الرءوف العجيب كان مدكن في جيبه تلات أربع ورقات دخان بيبعهم لحسابه الخاص لزبون الشكك. 
      قول قاعدين أنا والشيخ إمام نشد في البوري لحين ميسرة وإذ بحتة أفندي رهيب الأناقة والشياكة واقف قدامنا ومركز عينه على إمام ومتجاهل العبد الفقير تماماً قلت: 
      - يمكن صديق قديم لإمام وبيحاول يتذكر.. وعموماً تبقى فُرجت ركزت عنيه عليه إنه يعبرني؟ أبداً.. برضه فضل متجاهلني بطريقة دنيئة استفزتني ولسه ح أسأله راح داخل ع الشيخ إمام وسأله: 
      - إنت الشيخ محمد؟ 
      غمزت إمام في رجله وقلت له: 
      - أيوه.. هو دا الشيخ محمد. 
      برضه ابن الجزمة تجاهلني وقال للشيخ إمام: 
      - أنا عايزك توصلني الإذاعة. 
      غمزت إمام في رجله تاني وقلت له: 
      - وماله.. بس أنت بتعرف تغني؟ 
      بص لي باشمئناط وقالي بألاطه شديدة: 
      - أمال يعني ح أروح الإذاعة العب سيجة؟!
      قلت له: 
      - بس لازم الشيخ محمد يسمعك الأول. 
      قال لي: 
      - أهلاً بيك وبالشيخ محمد وبعبد الوهاب نفسه.. أنا مستعد. 
      قلت له: 
      - إنت فاضي إمتى؟ 
      قال لي: 
      - فوراً. 
      قلت له: 
      - طب اتفضل عندنا فوق بعد ساعة من دلوقتي. 
      قال لي: 
      - وليه بعد ساعة؟! 
      قلت له: 
      - أصل إحنا رايحين ناكل كيلو كباب من عند أبو هاشم.
      قال لي: 
      - شاورولي ع البيت واسبقوني انتوا وأنا ح اجيب الكباب والحقكو. 
      قلت له: 
      - أصل إحنا بعد ما ناكل حنخش الباطنية نجيب حاجة.
      قال لي: 
      - موجود معايا الصنف.. ومزاج عالي قوي. 
      سحبت إمام وطلعنا على فوق واحنا ع السلم قال لي وهو بيضحك: 
      - مش قلت له ح يخلق في قضاة رحمة.. أهو خلق في قضاة لحمة. 
      حبتين والباب خبط قمت فتحت لقيت الزبون داخل بكيلو الكباب والسلطات والعيش فرش الأكل قدامنا وقال: 
      - اتفضلوا انتو بالهنا والشفا وأنا ح أعمل لكو الشاي وأولع الفحم وأروش البطرمان.. 
       وفي أقل من خمس دقايق كان كيلو الكباب بالعيش بالسلطات اختفى من الوجود.. وحبسنا بالشاي.. وبدأت الاصطباحة النميسة وفي نوبة الصهللة ضحك إمام وقال: 
      - إنما إحنا ما اتشرفناش بالاسم الكريم. 
      قال له: 
      - خدامك سلامة يا شيخ محمد. 
      قال له: 
      - تعالى جنبي هنا بقى عشان تدوقني حلاوتك. 
      الرجل حصل له رعب وبص لي. 
      قلت له: 
      - عمك الشيخ محمد عايز يسمع صوتك.. غني.
      راح فاكك الكرافتة الحمراء وزراير القميص الدهب وترس رجليه في الأرض وبدأ يطلع أصوات غريبة من بقه أشبه بأصوات الفيران المولودين لسه.. إمام انتفض وقال: 
      - إيه دا يابو النجوم.. فيه إيه؟ 
      قلت له: 
      - مافيش حاجة.. لا الأستاذ سلامة ح يغني. 
      قال لي: 
      - لأ.. فيه حاجة بتزيق زي العرسة. 
      غمزته بشدة وقلت للأستاذ: 
      - اتفضل يا أستاذ. 
      قال لي: 
      - هو الشيخ محمد متضايق من حاجة؟ 
      قلت له: 
      - لا أبداً.. اتفضل غني. 
      وإذا بالأستاذ وبنفس الصوت بيغني: 
      يا ديني يا امه 
      الحليوة برّه 
      هو القمر في السما 
      ويش نزله ع الحيط 
      كبداي 
      ولداي
      عاد يابوي 
      قال له إمام: 
      - بس بس بس.. خلاص. 
      سكت وبص لي قلت له: 
      - حتسمع النتيجة دلوقتي. 
      وإذا بالشيخ إمام يقول: 
      - النتيجة صفر. 
      الجدع وشه راح لون وجه لون وقال لي: 
      - إيه؟ مافيش أمل؟ 
      قلت له: 
      - الأمل موجود طبعاً.. بس أنت محتاج تدريب جامد. 
      قال لي: 
      - أنا مستعد للتدريب. 
      قال له إمام: 
      - باقولك إيه اسمعني أنا.. أنت تشوف لك شغلانة تعملها بعيد عن المغني.. روح العب كرة.. العب طاولة.. مثِّل.. لكن اوعى تغني.. 




الفاجومي (18)

يـــــــــوم قـــررنــــا
مقـــــاطعة الإذاعــــة
       
      
أنا من خلال معرفتي بالشيخ إمام اكتشفت أنه مجامل جداً وأحياناً لدرجة النفاق.. مش فاهم هو ليه تربس مع الراجل ده بالذات. 
      الراجل قال له: 
      - يعني ما أغنيش خالص؟ 
      قال له: 
      - بتاتاً. 
      قلت له في محاولة لجبران الخاطر: 
      - مش قوي كده يا شيخ محمد أي واحد فينا ممكن يغني في الحمام. 
      قال لي: 
      - ولا في الحمام. 
      ضحكت وقلت له: 
      - بلاش في الحمام يغني لنفسه. 
      قال لي: 
      - ولا لنفسه. 
      قلت له: 
      - دا اضطهاد يا شيخ محمد.. أنت كده تبقى بتحرمه من حق إنساني. 
      قال لي: 
      - يابو النجوم أنا ما حرمتوش دا ربنا هو اللي حرمه. 
      الراجل قال له بود شديد: 
      - ماهو البركة فيك يا عم الشيخ محمد. 
      قال له: 
      - لا بركة ولا حركة. 
      قال له: 
      - دنا ح أغرقك كباب وحشيش بس أنت وافق يا شيخ محمد. 
      قال له: 
      - ما تتعبش نفسك.. ثم أنا ما اسميش الشيخ محمد أنا اسمي إمام محمد عيسى.. وروح بقى دور ع الشيخ محمد. 
      الراجل قام بهدوء ربط الكرافتة وزراير القميص وخرج وأول ما وصل لحوش البيت زعق بعلو حسه: 
      - ياللا يا ولاد "الوسخة" يا جعانين.. والله ما أنا مسامحكو في الكباب اللي طفحتوه.. يا شيخ محمد يا أعمى يابن "الوسخة"..
      وطلع يجري على برّه. 
*	*	*
      بدأ حسن الموجي يندمج في الجوق الغنائي المكون من الشيخ إمام ومحمد علي والعبد الفقير والحقيقة إنه كان إضافة مهمة لأنه زي ما حكيت عازف إيقاع موهوب وصاحب صوت أجش لكن حساس وقادر على أداء النغمات وله حضور طاغي.. صوت ينتمي إلى مدرسة الفنان العظيم الخالد الشيخ زكريا أحمد.. لكن الحلو ما بيكملش.. ليه؟
      برزت مشكلة فنية أثارها الشيخ إمام في قعدة.. ألا وهي زميلي في الكورس الأستاذ محمد علي.. أنا سمعت ناس كتير بيغلطوا في الفصحى لكن زميلي الكورال العزيز محمد علي كان الوحيد من نوعه اللي بيغلط في العامية.. يعني مثلاً بينطق الخاه.. غين يعني كلمة الشخبطة ينطقها الشغبطة ودا مش لأنه ألدغ في الخاه لا سمح الله، لأنه بينطق كلمة الضغط الضخط.. مش بس كده.. دا كمان بيركب الجملة غلط.. يعني أنت لو غلطت في اسم زكريا محيي الدين حتقول إيه؟ أكيد حتقول أى حاجة غير اللي بيقولها محمد علي.. لأنه بيقولها محيى زكريا الدين، ويقول عن الأخضر الإبراهيمي إبريم لاغضر وهكذا ما تعدش، وأخونا الشيخ إمام تلميذ نجيب في مدرسة الشيخ درويش الحريري اللي مافيهاش أي تسامح أو مهادنة مع العبث بمخارج الحروف.. والحقيقة أن المشكلة دي سببت لي متاعب تلات شهور في محاولات مستميتة لتصليح نطق زميلي في الكورس انتهت كلها بالفشل واليأس ثم تلات شهور في جدل مضني مع الشيخ إمام انتهت على مضض بوجود محمد علي في الكورس الناطق وأمره الله. 
      لما حكيت لأفراد الجوق عن تجربتي مع الإذاعة والسيد / المراقب العام إياه اتبحبح الشيخ إمام وحكى لنا تجربة مماثلة. 
      وهو كان رايح يمتحن ملحن في الإذاعة!! (أنا حاطط علامتين التعجب دول لأني لغاية دلوقتي مش فاهم يعني إيه يمتحن ملحن؟).. ما علينا.. راح عمنا الشيخ على اللجنة ضمن خمسة وعشرين ملحن جايين يمتحنوا برضه!
      رئيس لجنة الامتحان كان اسمه حافظ عبد الوهاب.. وحافظ عبد الوهاب كان مذيع يعني كان خريج آداب أو دار علوم قسم لغة عربية يعني مالوش أي علاقة بالمزيكة غير إنه بعد كده احتضن المطرب عبد الحليم شبانة وسماه عبد الحليم حافظ. 
      قاعد الشيخ إمام في مقاعد الانتظار وسمع الحوار بين الأستاذ حافظ عبد الوهاب والملحن اللي بيمتحنوه ويا ريته ما سمع.. لأن الحماقة لبست جتته وانظرط وقام على حيله يصحح السؤال للبيه رئيس اللجنة، غمزه اللي جنبه أو زغده وقال له: 
      - اسكت.. دا رئيس اللجنة. 
      قال له: 
      - وكمان رئيس اللجنة.. يبقى عليه العوض في المزيكة. 
      طبعاً كل اللي قاعدين في اللجنة فوجئوا بحماقة الشيخ إمام وخصوصاً السيد / رئيس اللجنة اللي فاجأ الجميع بسؤاله للشيخ الأحمق: 
      - إنت بتشرب حشيش؟ 
      قال له: 
      - أيوه. 
      قال له: 
      - طب لما تبطل حشيش ابقى تعالى قدم في الإذاعة. 
      قال له: 
      - لا ح أبطل حشيش ولا ح أقدم في الإذاعة وسلامو عليكو. 
      .. ومن يومها ما هوبش ناحية الإذاعة. 
      سألته: 
      - هل ده قرار؟ 
      قال لي: 
      - بلا عودة. 
      قلت له: 
      - وأنا كمان خدت القرار ده وبلا عودة. 
      واعتبرنا ده ميثاق غير مكتوب بعدم التعامل مع الإذاعة.. وعن الأجر والعائد المادي قررنا إننا لا نطلب ولا نرفض وبكده نحترم أنفسنا ونكرم فننا. 
*	*	*
      أنا مش فاكر.. كان يوم إيه؟ ولا كان يوم كام؟ 
      كل اللي فاكره إنه كان يوم.. لون فستان ليلة الحنة.. بمبي بمبي بمبي.. أيوه بمبي.. يومها قابلت شاعر كبير.. ومشهور.. وشريف.. وبيقول: 
      لو غيتك شهرتك 
      اعمل لها طبال 
      صوت الكفوف ع الدفوف
      يدوش
      لكن.. قتال 
      والشهرة مهرة 
      حويطه 
      تقلب المختال 
      تقزح وتجمع وترمح 
      باللي راكبها 
      يا تجيبه للديل 
      يا ييجي فوق مناكبها 
      والحر لجل الحقيقة 
      يركب الأهوال 
*	*	*
      الشاعر أحمد فؤاد قاعود.. واحد من أنجب وأشعر ولاد بيرم العظيم إسكندراني زي أبوه. والإسكندراني في مزامير عمنا بيرم: 
      إذا اتحذلق 
      جلنف 
      لكن له مبدأ 
      يغواه لحد ما يتزحلق
      في نقره 
      إبليس يخشاها
      قابلته على شوق في أوضة رسامين صباح الخير.. كنت قاعد عند الصديق الرسام ناجي كامل ودخل علينا.. شاب ربعة.. صحته اللهم لا حسد عنيه الملونين بتشع منهم نظرة نفاذة.. نظرة جريئة تقتحمك وكأن صاحبها بيقولك أنا أهه. 
      قال لي ناجي كامل: 
      - وآدي يا سيدي الراجل اللي أنت متشوق تشوفه.. الشاعر فؤاد قاعود.. فزيت منتور على حيلي وانحدفت عليه وسلمت عليه بحرارة.. وكمل ناجي مهمة التعريف فقال له: 
      - الشاعر أحمد فؤاد نجم قالب دماغي عايز يشوفك. 
      خدنا بعض ونزلنا بدون وحتى ما أستأذن من ناجي.. قعدنا على قهوة جنب روز اليوسف.. قال لي: 
      - سمعني.
      سمعته عصفور وصياد وكلب الست ويا عم إدريس.. أبدى إعجابه باللي سمعه. اتشجعت.. حكيت له حكاية الفقرات اللي سمعتها في السجن من أشعار فؤاد حداد وإزاي أنا حطيت اللي افتكرته منها في ديوان "صور من الحياة والسجن" وشرحت له تصوري، قال لي: 
      - أنت راجل طيب.. لكن ماحدش حيفهم اللي أنت بتقوله ده.. وحيعتبروها سرقة أدبية.. 
      قلت له: 
      - معاك حق.. ودا حصل بالفعل. 
      قال لي: 
      - إزاي؟ 
      قلت له: 
      - من أسبوعين قابلت صلاح جاهين في أسانسير التليفزيون وقدمت له نسخة من ديواني وعرفته بنفسي.. 
قال لي: 
      - إنت اللي سارق شعر فؤاد حداد؟ 
      قلت له: 
      - أنا مش سارق شعر فؤاد حداد، دا أنا كان قصدي.. ما سابنيش أكمل كلامي وقال بلهجة كلها تعالي وأستذه لدرجة أوجعتني: 
      - خلاص خلاص.. ما تبقاش تعمل كده تاني. 
      وسابني ومش.. وعشان كده يا أستاذ فؤاد أنا باكتب قصيدة أشتم فيها الشيوعيين ولاد الكلب الكفرة! 
      ضحك فؤاد قاعود وقال لي: 
      - لأ.. ما تشتمش الشيوعيين.. وصلاح جاهين مش شيوعي.. والشيوعيين مش ولاد كلب ولا كفرة. 
      وبدأ هو يسمعني بعض أشعاره.. لقيت لها طعم تاني.. عشقتها لأنها لمست قلبي بدون استئذان. 
      وافترقنا على وعد باللقاء في روز اليوسف بعد ما كلمته عن تجربتنا الشيخ إمام وأنا ورجيته أنه يشرفنا بالحضور لحوش آدم عشان يسمع ويحكم بنفسه وأهو إن قال كلمتين اتعلم لي منهم كلمة وكلمة على كلمة يبقوا كلمتين واللي عايز يتعلم يسمع ما يتكلم وعلى رأي المثل يموت المعلم ولا يتعلم.. وصلي ع اللي خطر ع الرمل.. لم علم.
*	*	*
      تاني يوم دخلت لك حوش آدم.. تقول عنتر بن زُبيبه؟ جايز تقول أبو زيد الهلالي سلامه؟ برضه جايز تقول حمزة البهلوان، تقول سيف اليزل؟ كله جايز.. ليه بقى؟ أنا من يوم ما سكنت في حوش آدم وأنا صبّاحي خارج رايح المنظمة وراجع الضهر إيد ورا والتانية ورا برضه النهاردة بقى راجع لك يا حوش آدم فارس على راس كتيبة من المثقفين أذكر منهم الشاعر فؤاد قاعود والروائي الناقد علاء الديب وفنان الكاريكاتير الكبير محيى اللباد والرسام الصحفي مصطفى رمزي وأخيراً وليس آخراً حجازي الرسام وما أدراك ما حجازي الرسام. 
      كل دول كانوا جايين بناءً على اقتراح الشاعر فؤاد قاعود وعشان يسمعوا الشيخ إمام في أول زيارة سياحية لهذا الموقع النائي في أحشاء جمهورية القاع على هوامش المدينة الرهيبة، قاهرة الستينيات. 
*	*	*
      الفن طاب واستوى وطلب الأكالة.. كل يوم كنا بنستقبل مولود جديد وأحياناً كان المولود بيبقى توم.. اتنين يعني واتحولت أوضة محمد علي إلى ورشة عمل بالنهار والليل يتجمعوا السُمّار يسمعوا ويتناقشوا ويشجعونا على الاستمرار والمزيد من الإبداع وأضاف الشاعر فؤاد قاعود للجوقة إضافة كمية ونوعية وعملنا تجربة تلحين الشعر الحر وتمخضت التجربة عن مجموعة جميلة من الأغاني اللي كتبها فؤاد – شعر حر – ولحنها إمام.. أحزان القرد – والشجرة بتخضر – وحبيبتي بنت أرض – والبياع.. إلخ.. على الجانب الآخر.. كانت الأغاني اللي كتبتها.. على حسب وداد جلبي وعصفور وصياد.. وأبوك السقا مات.. والحمام الإمري اللي كتبتها أوصف بيها اللي إحنا فيه: 
      الحمام الإمري صبح 
      ع البناني 
      قابل الصبح المنور 
      بالأغاني 
      والمعاني الحلوة رنت 
      في الخميلة النايمة 
      غنت 
      والقلوب الصاحية حنت 
      للأماني 
*	*	*
      دبت في المكان روح جبارة واتسعت الدايرة وزاد عدد المريدين والأصدقاء وبدأت أجهزة التسجيل تاخد مكانها في الأوضة وكأنها جزء من الديكور الثابت وبدأنا نتعرف كل يوم على ناس جداد وأصبح الشاعر والصديق فؤاد قاعود من سكان المنزل رقم اتنين لعطفة حوش آدم بالدرب الأحمر بالقاهرة، كنت فرحان ومتونس.. وكل يوم أتعلم حاجة جديدة وكل ما كنت باتعلم حاجة جديدة كل ما كنت باكتشف جهلي وأضحك على نفسي.. أضحك على أفكاري العبيطة وتصرفاتي الانتهازية – تقول مين كان بيعلمني؟ المفروض يكون شخص شديد الكلام.. أسمع منه وأفهم وأتعلم.. مش كده برضه؟ لكن لأ.. أنا بقى اللي علمني ابقى بني آدم قبل ما أبقى شاعر هو الصامت الأعظم حجازي الرسام.. الراجل ده ما بيتكلمش خالص لا عن نفسه ولا عن غيره.. يعني أنا مثلاً عرفت تاريخ حياة فؤاد قاعود من يوم ما اتولد لغاية ما بقي شاعر كبير.. من خلال كلامه عن نفسه وخصوصاً في الأوقات اللي ما بيكونش حجازي الرسام موجود فيها لكن حجازي دا بقى أدي لي تلاتين سنة أعرفه ومش عارف له أصل من فضل اتولد إزاي؟ وفين؟ وليه؟ عاش فين؟ جه مصر إمتى؟ ما بيقولش وكأنه كائن جاي من كوكب آخر علشان يعمل في فن الكاريكاتير المصري ثورة موازية للي عملها سيد درويش في الموسيقى والمسرح الغنائي، ومع ده يقدم بنفسه نموذج للفنان اللي بيحترم فنه ويحميه من نزوات النفس والطموح للشهرة والمال وأهم شيء عملهولي عمي حجازي إني أسمع غيري.. الشيخ إمام كان متعصب لمدرسة الشيخ درويش الحريري في الموسيقى وده اللي كان بيمثلها شيخ الملحنين زكريا أحمد وفؤاد كان متعصب لمدرسة بيرم في الشعر وكان رأيه إنه هو اللي بيمثلها – وأنا في أول الأمر انجريت ورا إمام وفؤاد وكنت باستمتع بتسفيه كل الفنانين اللي برَّه الدايره دي لأني كنت بالاقي في ده بعض التعويض إزاء الإحساس بالظلم اللي كان بيتفرسني من الداخل.. ولما عملنا أغنية على حسب وداد جلبي ونالت الإعجاب لقيت فرصتي في الهجوم على الغير وكانت أيامها بتذاع أغنية عبد الحليم على حسب وداد جلبي وذات مرة كان حجازي قاعد في الغورية والراديو بيذيع أغنية عبد الحليم ولقيتها فرصة فقعدت أهاجمها بشكل هستيري وأقلد صوت عبد الحليم بشكل كاريكاتيري وفوجئت بحجازي الصامت بيقول لي بمنتهى الهدوء:
      - ليه؟ دا الكلام مكتوب كويس. 
      أنا كأني بلعت كورة حديد.. خرست خالص وبدأت أحس بالخجل من تصرفاتي وطريقة هجومي على أغنية أنا ما سمعتش هي بتقول إيه؟ مش دي والنبي خيبة بالويبة على رأي أمي. 
*	*	*
      ظهرت مجموعة جديدة من الشباب الموالي لفؤاد قاعود.. محمد يونس ومحمد عبد السلام وفاروق متولي وعبد السلام رضوان وخضري.. فؤاد فهمني إن دول مكونين شركة ثورية كهربائية في السويس! 
      أنا الأول ما فهمتش يعني إيه شركة كهربا ثورية لكن ظُرف الشباب قربني منهم وبمرور الأيام عشقتهم.. وفي يوم قرر فؤاد السفر الجماعي لإسكندرية وسافرنا ونزلنا في بيت أم فؤاد وهناك قابلنا الأستاذ علي قاعود الشقيق الأكبر لفؤاد.. راجل متبتل.. مالوش علاقة بأي شيء في الحياة إلا البحر.. بينه وبين البحر علاقة حميمة الصبح لازم يتقابلوا ويتكلموا مع بعض ساعة والمغرب يكرروا نفس اللقاء ويقولوا كلام جديد.. ماعدا البحر الأستاذ علي ما بيكلمش حد..




الفاجومي (19)

لمـــــــاذا أحتـــــــرم
الحكـــــــومـــــــــة؟
       
      

      
      بذل فؤاد قاعود جهد لإقناع شقيقه الأكبر على سماع الشيخ إمام.. طول القعدة عيني ما نزلتش من على الأستاذ علي، أوقات كانت عينه بتسافر بعيد.. وفجأة ترجع كلها حيوية. 
      بعد علي ما سمع سابنا وقام، وقام فؤاد.. خرج وراه.. ورجع فؤاد بعد شوية وقال لي: 
      - سألت علي عن رأيه فقال جملة واحدة: دا شيء محترم.. 
*	*	*
      إحنا النهاردة زارنا النبي.. يا ألف ألف تلتميت مليون مرحباً ويا عشر ميت مليون هلا.. البيه النيابة بذات نفس شخصيته اتعطف واتلطف وشرف بيتنا الحقير زاير مش قابض!!
      أنا ربك والحق لما قدمهولي فؤاد قاعود: 
      - الأستاذ شريف وكيل نيابة. 
      الأول إتشائمت وقلبي انقبض.. ما أنت عارف اللي بيني وبين الحكومة.. أنا صحيح باحترمها.. بس دا خوف مش حب. 
      لكن لما كمل فؤاد: 
      - الأستاذ شريف المنباوي شاعر زميلنا. 
      وكيل نيابة وزميلي؟! استني بقى يا حكومة.. والله لأخليكي تقول الحنة الفتل بكام الرطل.. ومين عارف مش يمكن يظهر لي زميل ظابط.. عموماً أنا وأنتي يا حكومة والزمن طويل.. شفتوا بقى فوايد الشعر؟ 
      وبدأت أفرز الزميل الجديد.. شاب حليوة.. شعره مسبسب وسايح زي شجيع السيما ولابس بدلة شياكة وفاكك الكرافتة بألاطة ومبتسم بشدة وسنانه بيضا وبتلمع زي إعلانات كولينوس وبدأ البيه النيابة يسمعنا شعره، عجبتني الثقة والألاطة اللي في طريقة أداؤه وكان بعد كل جملة يقولها يبتسم ابتسامة الشخص اللي عمل مغرز ونجح فيه. 
      أنا بصراحة حبيت الشخص ده بشدة أكتر من شدة ابتسامته.. حبيت شعره البسيط اللاذع: 
      يا بلدنا يا عجيبه 
      فيكي حاجة محيراني 
      نزرع القمح بصعوبة 
      يطلع القرع ف ثواني 
*	*	*
      (على فكرة.. فيه ناس بينسبوا البيتين دول للشاعر محمود الماحي ودا مش صحيح.. أولاً لأن محمود الماحي ماكانش بيكتب شعر عامي.. ثانياً أنا سمعت بعض قصايدي منسوبة لمحمود الماحي.. فأرجوك تصحى للعملية). 
      اندمج شريف المنباوي في المجموعة وأصبح عضو عامل في النادي وبقى ييجي لوحده.. وذات صباح دخل شريف صحاني م النوم.. وبعد ما فطرنا الفول الشديد وعملنا الاصطباحة المتينة طلع من جيبه ورقة وسمعنا منها أغنية كان لسه كاتبها وعلى الفور دخلت المكنة م الناحيادي طلعت م الناحية التانية متلحنة غنوة ظريفة لطيفة أربعة وعشرين قيراط ودخل فؤاد قاعود لقينا قاعدين نغنيها واللي نقوله نعيده.. بصيت على وش فؤاد لقيته مبتسم ابتسامة المفاجأ..
      بصيت على شريف لقيته بيوجه لفؤاد ابتسامة شديدة.. وبعد ما انتهينا من الغنا دار بين فؤاد وشريف جدل من النوع الرهيب الشأن كان الخلاف على المطلع اللي بيقول: 
      يام العيون المصراوية 
      يام العيون المش عادية 
      كان رأي فؤاد إن عبارة – المش عادية – ركيكة وكان رأي شريف إنها جديدة وجريئة.. وفي النهاية احتفظ كل واحد بوجهة نظره لكن بعد الواقعة دي بدأت العلاقة بين فؤاد وشريف تتدهور رغم محاولاتي المستميتة في إصلاح ذات البين وكان شريف بيتعمد ييجي في الأوقات اللي فؤاد ما بيكونش موجود فيها ويمشي قبل فؤاد ما ييجي.. مش فاكر المسألة دي استمرت قد إيه وبدأ شريف يخفف من زياراته وأخيراً انقطع تماماً وفات لي حاجتين الحاجة الأولى كانت الانجرارة المتلتلة عند بياع الصنف ودي مش مهمة لأني سددتها لكن الحاجة التانية هي اللي فضلت كانت قصيدة جميلة كان كاتبها في شخص لا داعي لذكر اسمه لأنه مات في ستين داهيه.. لكن الشخص ده كان بيمثل نوعية من الفنانين مازالت موجودة مع الأسف وتكاد تكون مهيمنة على عقول وأذواق الناس من خلال قنوات الإعلام اللي معششين فيها زي العنكبوت. 
      محمد محمد محمد صليب 
      مؤلف أغاني 
      وشاعر أديب 
      يجوز راح تقول 
      إن اسمه غريب 
      ولكن ح أفهم جنابك قوام 
      * 
      محمد محمد
      ومسلم قوي 
      وممكن 
      يهودي لئيم ملتوي 
      وممكن صعيدي 
      ومن ملوي
      وممكن منوفي 
      وممكن مدام
      * 
      وممكن يقول للبصل 
      يا قمر 
      ويحلف 
      بأن البقر ع الشجر 
      وفارش خدوده 
      لعالم غجر 
      وجاهز قفاه
      لاحتمال القلام 
      * 
      مؤلف أغاني
      ولكن بلا 
      وكاتب وشاعر 
      ويلعب جلا 
      وله في الحياة كلها مشكلة 
      ملخصها كلمة – حتدفع لي كام – 
      *
      وتدفع فيكتب 
      أدب بالطلب 
      تعوزه حماسي
      تعوزه طرب
      تعوزه فكاهي 
      يقول لك.. وجب 
      كأنك في مسمط 
      بتطلب طعام 
      * 
      ويعرف يزمر 
      لكل العهود 
      ويمسك كمنجه 
      ويلعب بعود 
      ولو مصر دي 
      يحكموها اليهود 
      حيصبح يهودي 
      وممكن حاخام
      * 
      وله حاسة سادسة 
      تشم الميول 
      وحافظ كويس 
      أصول الأصول 
      ويعرف بطاطس 
      ويعرف يقول 
      يعيش أي حاجة 
      ويضرب سلام. 
      يا ترى فين أراضيك دلوقتي يا شريف؟.. ولسه فاكر القصيدة دي ولا نسيتها؟ 
*	*	*
      حسن الموجي كان عنده قدرة على اللعب بالألفاظ.. مذهلة.. وذات يوم كنا قاعدين بربطة المعلم وحصلت دردشة في الشعر وقال وجيه القاباني: 
      - أنا ملاحظ إن أغراض الشعر اللي عند فؤاد قاعود أكثر تنوعاً منها عند نجم وده في ظني راجع لثقافة فؤاد وعشان كده يابو حميد لازم تقرا. 
      .. وكعادة سعد الموجي أسرع لنجدتي فقال: 
      - لا يابو حنان.. إسمح لي أختلف معاك.. أنا شايف إن ثقافة فؤاد هي ثقافة المؤسسة وأنا باعترف إنه حصل منها كتير لكن بنفس القدر نجم حصل من الثقافة الشعبية.. وعشان كده الطعم مختلف. 
      وحسم حسن الموجي المناقشة بلعبة من ألعابه الظريفة.. خد أول حرف من أسمائنا فؤاد وأنا وركبها فطلعت كده.. أحمد فؤاد قاعود (أُفُق) وأحمد فؤاد نجم (أَفَنَّ) وضحكنا وانتهت الأزمة!!
*	*	*
      فوجئت ذات يوم بفؤاد بيقول لي: 
      - ممكن تستنى أنت شوية بقى؟ 
      ما فهمتش.. قلت له: 
      - إزاي يعني؟ 
      قال لي: 
      - تبطل كتابة شوية لإمام عشان يلحن الشعر.. يقصد شعره هو. 
      قلت له: 
      - قوي قوي.. 
      وفعلاً.. توقفت عن الكتابة.. لكن قلبي ما قدرتش أوقفه عن الفرح باللي بيحصل. كل يوم مولود جديد.. وكل يوم نغمة جديدة وكل يوم فرح جديد وأنا بنفس الحماس باغني وأضحك وأفرح وأطير مع السرب السعيد. 
      وذات يوم كنا قاعدين بنلحن كلام جديد لفؤاد.. الشيخ إمام وأنا وفؤاد قاعود وأعضاء شركة مصر للكهربا الثورية وكالعادة أبديت ملاحظة أو اقترحت شيء على الشيخ إمام مش فاكر.. ففوجئت بفؤاد بيقول لي بمنتهى الغلظة: 
      - اسكت أنت. 
      بصيت على وش إمام ما لمحتش أي تعبير.. وقررت السكوت.. حوالي سنة كاملة عايشين مع بعض ناكل ونشرب ونتكيف وننام ونصحى لكن ساعة الغنا أقعد معاهم برضه لكن بُقى ما ينفتحش ودي كانت أكبر عملية تعذيب اتعرضت لها في حياتي لأني ضعيف جداً أمام النغمة والكلمة والنكتة. 
      بعد كده سافروا إسكندرية من غيري وقعدوا أسبوع لحنوا فيه شوية حاجات وبعد رجوعهم بيوم رجع فؤاد من روز اليوسف ومعاه شخص أفندي قوي أكتر من البيه النيابة ذات نفسه وكانوا جايبين معاهم ريكوردر كبير – جروندنج – من أبو شرايط طاره زي بتاع أحمد الموجي وقال فؤاد للشيخ إمام: 
      - يا مولانا أنا جايب لك أخطر وأهم ناقد موسيقى في البلد الأستاذ سليمان جميل الناقد الفني بجريدة الأهرام. 
       واتنتر الشيخ إمام على حيله وقال: 
      - أهلاً أهلاً.. وهل يخفى القمر. 
      وشغلوا التسجيل فبدأوا بالحاجات اللي اتلحنت في إسكندرية وفوجئت بأن الشيخ إمام واخد لحن قصيدتي – عصفور وصياد – ومركب عليه كلام لفؤاد قاعود.. حسيت بسكينة بتحش في قلبي بصيت على فؤاد قاعود لقيته باصص على سليمان جميل بصيت على سليمان لقيته باصص على الشيخ إمام.. انسحبت جوَّا نفسي وواصلت السكوت. 
      بعد ما انتهت جلسة الاستماع قال سليمان جميل كلام كتير كل اللي فاكره منه: 
      - دا فن حقيقي والسكوت عليه جريمة.. ولازم ياخد فرصته ولازم الناس تسمعه.. 
      وكلام من هذا القبيل.. وقال الشيخ إمام كلام كتير برضه كان أهمه إن: 
      - أمة محمد بخير طالما فيها أمثال أستاذنا الجليل سليمان جميل راعي الفنون. 
      وتعهد الشيخ إمام بمواصلة الليل بالنهار في الإبداع وترك مهمة النشر للسادة الأجلاء رعاة الفنون من أمثال سليمان جميل وخلافه. 
      بعدما نزلوا وانفردت بالشيخ إمام سألته: 
      - إحنا يا إمام مش اتفقنا مالناش دعوة بالإذاعة والتليفزيون؟ 
      ضحك وقال لي: 
      - أنتوا مين؟ 
      قلت له: 
      - أنا وأنت. 
      قال لي: 
      - خليك في حالك.. خليك في حالك. 
      وكان لازم أواصل السكوت.. فسكت. 
      يوم رجعت الظهر من المنظمة لقيت إمام وفؤاد ومحمد علي قاعدين زي اللي مات له ميت.. إمام منعكش دماغه وفؤاد بينفخ من مناخيره ومحمد علي ما بيطلعش نفس.. إيه العبارة؟ الجماعة راحوا للأستاذ راعي الفنون.. راحوا له البيت حسب الموعد المحدد.. لقيوا إيه بقى؟ 
      محمد علي يقول لك: 
      - دا واد أفندي آخر صياعة.. لكن مسيره يقع في إدينا.. أدام مش عاوز يشوف خلقتنا.. بيواعدنا ليه؟ لأ وإيه؟ حاطط لنا القفل والرزة ع الباب.. أما دي عجيبة والله.. أنا م الأول ما كنتش مستريح له. 
      وقال الشيخ إمام: 
      - ما أنا اديتهاله في وشه.. قلت له – ولتعرفنهم في لحن القول... 
      (ملحوظة) عليَّ الطلاق بالتلاتة ما حصل. 
      القصد.. نزل فؤاد وغاب يومين ورجع تاني وفي يوم رجوعه رجعت من المنظمة الظهر دخلت الأوضة الصغيرة اللي بانام فيها لقيت الكليم مفروش في الأرض وفوقه طبقة من الخرا.. كمية كبيرة جداً ما أعرفش جابوها منين وعامل ريحة بشعة رجعت بظهري ع الأوضة الكبيرة لقيت الشيخ إمام ومحمد على قاعدين.. سألت محمد: 
      - إيه يا محمد اللي على فرشتي ده؟ 
      قال لي: 
      - خرا. 
      قلت له: 
      - مين اللي حطه؟ 
      قال لي:
      - أنا.
      قلت له: 
      - ليه؟
      قال لي: 
      - عشان تفارقنا. 
      قلت له: 
      - وما قلتليش ليه؟ 
      قال لي: 
      - أديني باقول لك. 
      قلت له: 
      - طيب أنا ح اخلص الشهر اللي ليّ وأمشي. 
      قال لي: 
      - لأ.. تمشي دلوقتي. 
      قلت له: 
      - أروح فين؟ 
      قال لي: 
      - تروح في ستين داهية. 
      وراح قايم مدور الضرب فيَّ فأنا بادلته الضرب وفوجئت بجارنا الفوقاني نازل وماسك رقبة قزازة وعايز يضربني بيها. 
      حسيت إن المسألة مترتبة فقلت لمحمد: 
      - خلاص.. أنا ماشي. 
      ومشيت.. 
*	*	*




الفاجومي (20)

الكورة فتــــحت لي
بــــاب التليفـــزيون
      

      
      زي ما خرج أبونا آدم من جنة رضوان، خرج حفيده الفاجومي، من جنة حوش آدم. 
      أنا عملت إيه؟.. إيه اللي كلته عشان أشرب عليه ميَه؟
      قالولي: اسكت.. سكت.. خليك في حالك.. خليتني في حالي. 
      - طب إيه النظرية؟..
      برضه مافيش أي نظرية..
      - طب وبعدين.. كده مخي حيضرب..
      - أقولك يا واد.. ما تلجأ للرومانسية.. 
      - إزاي يعني؟ 
      - خليك رومانسي يا حمار.. اعتبر إن وجودك في حوش آدم عقبة في سبيل المشروع ورغم إني ما عرفتش إيه المشروع إلا إني خليتني رومانسي. 
      إنجازين مهمين في حياتي سمح لي الوقت بإتمامهم الإنجاز الأول كان المدخل إليه سؤال حجازي ليّ:
      - إنت قريت بيرم؟ 
      قلت له بمنتهى البجاحة: 
      - ما عجبنيش. 
      بص لي وضحك وبعدين قال لي: 
      - أنت ابن شرموطة كذاب. 
      فانفجرت بالضحك. 
      قال لي: 
      - ع العموم أنا عندي أعماله الكاملة ح اديها لك تقراها..
      وضحك وقال لي: 
      - تاني. 
      وقريت بيرم يا محترم ومن يوم ما قريته واللي جالي جالي.. الإنجاز التاني كان قراية مجموعة كبيرة من المسرحيات العالمية جابها لي حجازي وقال لي وهو بيديهالي: 
      - إقر النص على طول.. ولو لقيت نفسك بعد قراية النص قادر تقرا المقدمة ابقى إقراها. 
      وح أقول إيه ولا إيه الراجل ده علمني كتير على شرط عمره ما حسسني إنه بيعلمني أنا فاكر وأنا باقرا له قصيدة البلى بم بم وما كنتش باكرر جملة والبلى بم بم والبلى باه قال لك إيه قال لك آه.. فقال لي: 
      - دنا كنت باحسب إنك حتكرر المقطع ده. 
      جربت اللي قال لي عليه لقيت القصيدة بقى لها طعم تاني. 
*	*	*
      الصبح كنت باصطبح عند محمود الباشا وراجع مونون قالت لي زميلة في المنظمة: 
      - أنت كنت فين يا نجم؟ دا حجازي طلبك بالتليفون وبيقولك لازم تعدي عليه في المجلة بعد الساعة اتنين.. 
*	*	*
      - خلاص بقى يا فؤاد.. سماح يا أهل السماح ويا بخت من قدر وعفي.. وتكفي العايب عيبته. 
      كان صوت أمي عمال يرن جوايا زي جرس الحريقة وأنا قاعد ساكت قدام حجازي الرسام بعد ما قال لي بمنتهى الهدوء والبساطة: 
      - دا الشيخ إمام عيان قوي وحالته وحشة وطلبه الوحيد إنه يشوفك ضروري. 
      قلبي اتخلع.. خدت بعضي وقمت نزلت من غير استئذان.. كانت تذكرة الأوتوبيس بقرش صاغ – أيام بقى الله لا عاد يعودها – وكان كل اللي احتكم عليه شلن ورق! ما حبيتش أجرحه فقلت أتمشاها أفرنجي للغورية في عز عز النقارية.. ألف سلامة ليك وألف ألف بعد الشر عليك.. دانت مهما كان صاحبي وزميلي وراوي أشعاري للناس ومخامسني العيش والملح سنين.. دي عشرة ع الغالي والعشرة ما تهونشي إلاَّ على ولاد الحرام.. هي دي الحقيقة. وأى كلام غير كده باطل وقبض الريح. 
      ثم مين أدراني إنك كنت موافق ع اللي اتعمل معايا.. أكيد أنت بالذات ماكنتش معاهم بس ماكنتش قادر تعمل حاجة.. سلامتك يا صاحبي من كل شين – وزي ما بدينا سوا لازم نكمل سوا. وصدقني ما دمنا سوا يبقى مش حننتهي إلاَّ سوا.. أنا جاي لك يا إمام يا صاحبي.. جاي بحضن مفتوح وضمير صافي وقلب أخضر زي قطع الورد.. وعفا الله عما سلف. 
      قال الراوي يا سادة يا كرام.. صلوا على خير الأنام.. ولما وصل الفاجومي إلى مضارب حوش آدم قفز قلبه في جنبيه وطفرت الدموع من عينيه. 
      - والله زمان يا حوش آدم.. وحشتني يابن الإيه.. لكن.. اللهم لا شماتة.. فين المشروع اللي طردوني عشانه؟ راح المشروع عشر ميت حتة واتحول الموقع إلى أطلال تشبه ديار بني عبس بعد ما اتعرضت لغارة جبارة في غيبة فارس الفرسان وشاعر الحرب والطعان عنتر ابن زبيبة الكريم حامي الحمي والحريم وهازم الغريم اللئيم.. أما عناصر المشروع فقد ولوا الأدبار ولاذوا بالفرار وتمزقوا إرباً وضاعوا في الفيافي والقفار.. محمد علي رمز الألاطة واقف على باب سيدي يحي بيبيع بطاطه! وعناصر شبكة الكهربا الثورية تلاشوا في الحال وتقطعت منهم الأوصال بعدما استولى أحدهم على الرصيد المحترم وبعزقه على نسوان شارع الهرم وبعدها سافر السويس انتحر هناك! وفؤاد قاعود انقطعت رجله وسيرته من الحتة.. وسبحان الحي الذي لا يموت. 
      طلعت الموقع اللي هو البيت لقيت إمام وحيد مع المرض وقزايز الدوا وشرايط البرشام نايم على لحكم الدكة وهو جلد على عضم.. أول ما شم ريحتي فز منتور على حيله وقال لي: 
      - يا حبيبي.. إنت جيت؟ 
      خدته في حضني وقلت له: 
      - ما تتحركش.. خليك نايم مستريح. 
      قال لي: 
      - تعبت م الراحة يابو النجوم. 
      قلت له: 
      - أجر وعافية إن شاء الله. 
      قال لي: 
      - ما تسيبنيش تاني.. أنا اتبهدلت في غيابك. 
      قلت له: 
      - هو أنا برضه اللي سبتك؟ 
      قال لي: 
      - ما تكملش.. أنا ح أقولك على كل حاجة.. تحب تسمع منين؟ 
      قلت له: 
      - أحب أسمع صوتك وأنت بتغني.. وحشتني الحكاية دي قوي. 
      قال لي: 
      - طب ناولني العود. 
      وفوجئت بيه بعد ما دوزن العود بيغني بأصفى صوت وأرق صوت سمعته في حياتي: 
      تخاصمني كتير 
      تصالحني كتير 
      كل دا يا حبيبي 
      مالوش تأثير 
      تهجرني سنين 
      توصلني سنين 
      ما تغيرنيش 
      دانا حبي كبير 
      وإن كان أمل العشاق القرب 
      أنا أملي في حبك هو الحب 
      وإن غبت سنة أنا برضه أنا 
      لا أقدر أنساك 
      ولا ليَّ غنا 
      ولا أتوب عن حبك أنا 
*	*	*
      عرفت من الشيخ إمام أن السامر انفض وكل منهو راح لحاله بعد عملية طردي المهينة من حوش آدم.. مافيش غير حجازي هو اللي ماقطعش الود وكان دايماً شايف طلبات إمام ولما مرض جاب له الدكتور والدوا وكان بيجيب اللحمة والفراخ لمحمد عشان يغذي الشيخ إمام.. ولما سألته عن سعد الموجي قال: 
      - سعد زعلان مني يابو النجوم.. أنا شميت الزعل في صوته وهو بيكلمني. 
      قلت له: 
      - ما تاخدش في بالك.. بكره تشم الفرحة في صوته بإذن الله.. 
      وقد كان.. بمجرد رجوعي لحوش آدم إتلم الشمل والبيت نور من جديد ورجعت الأنغام تلعلع من تاني.. كل يوم نغم طالع بيزف مولود جديد.. يا حلاوة مصر لما تغني ويا حلاوة المغنى لما يطلع من قلب مصر.. 
*	*	*




الفاجومي (21)

أنـــــــــــــــا..
وجَـــرَاد يوليو
      

      
      القاهرة صدقوني.. مش مجرد مدينة.. القاهرة دي كودية زار تهيج النسوان وتطلع العفاريت على جتتهم وغزية متحزمة ولابسة الصاجات وبترقص. 
      وترقص الجدعان في كل فرح وتزف كل عريس.. وغجرية بتدق وتطاهر وتضرب الرمل وتوشوش الودع وتشوف، ما في حادثة كبيرة حصلت على حياة عيني إلاَّ والقاهرة قايلة لي عليها قبل ما تحصل! حتقول لي إزاي؟ اسمع الحكاية دي: 
      يوم سبعتاشر يناير 1977 بالليل كنا سهرانين عند عبده جبير في السيدة وآخر الليل مروحين في عربية سعيد النشاقي وفي ميدان باب الخلق بالتحديد بصيت من شباك العربية وقلت لهم: 
      - القاهرة مكفهرة يا جدعان.. الهوا مكبوس ولونه مخطوف.. لازم فيه حاجة حتحصل – كنا أربعة في العربية أنا وعزة بلبع اللي كانت أيامها مراتي وسعيد النشاقي ومراته هيدز الشابة الأيرلندية الجميلة الودودة المثقفة والإنسانة الرائعة اللي تخليك غصب عنك تحب أيرلندا واللي ييجي منها.. المهم أنا قلت لهم كده وهما انفجروا بالضحك.. وقالوا لي في نفس واحد: 
      - ربنا يجعلنا من بركاتك يا شيخ نجم. 
      الساعة عشرة الصبح لقيت حرمي المصون السيدة عزة بلبع حفيدة مرسي باشا بلبع بتصحيني بمنتهى الرقة: 
      - إيه.. إنت نايم ولا ميت.. قوم الناس في الشارع والحكومة هربت.. 
      أفتح عينيه ألقي لك المدام تبعي مالية جيوب الجينز زلط ووشها معفر ومهبب بستين نيلة وإديها لتنين مليانين زلط ولسه بسلامتها جاية من المظاهرة تشرب شاي وراجعة تاني!
      دي مجرد مرة من ضمن المرارير اللي قالت لي فيهم القاهرة ع اللي حيحصل بكره ولسه ياما حنشوف. 
*	*	*
      نرجع لموضوعنا الأولاني سنة 1967 الصيف سنتها لا شفت له ندى صبحية ولا لمست له نسمة عصرية.. كان صيف مكتوم كتمة الفول في القدرة.. تحس كده إن فيه حاجات تقيلة كاتمة على مراوحك وأنت يا ولداه على رأي شكوكو: 
      جرحوني وقفلوا الأجزاخانات 
      لا قالوا لي إزيك 
      ولا سلامات! 
*	*	*
      فرسان الصحافة الموجودين في كل عصر رغم كل شيء كانوا أيامها بيتكلموا عن إفراز مرضي طالع من عباية الثورة.. جراد أصفر انتشر فجأة وبكثافة مخيفة، انتشر فوق المزارع والمصانع يبلع الأخضر واليابس ويكرش ويسمن وخدوده تحمر من دم الشقيانين.. قالوا عنهم كلام كتير لكن حجازي كان بيرسمهم بكروش ولا بسين بدل سودا ونضارات سودا وراكبين عربيات سودا آخر موديل وبيشربوا السيجار الهافانا الشديد واحتدمت المناقشات في شأن هذه الكائنات الغريبة وهل هما شريحة ولا طبقة جديدة؟ إذا كانت شريحة يبقى كفاية حركة تطهير تخلصنا منهم وإذا كانت طبقة جديدة تبقى المسألة محتاجة ثورة تاني، يعني ثورة على الثورة وانتهز عبد الناصر فرصة مناسبة.. وخطب، طبعاً كل الناس كانوا منتظرين الخطاب بفارغ الصبر وكل الناس كانوا متأكدين إن الريس بخطبة واحدة حيقضي ع الطبقة الجديدة ويخلصنا منهم في غمضة عين وبدأ الخطاب وبعد الديباجة والذي منه فوجئنا بالقائد بيقول بعلو حسه: 
      - مافيش طبقة جديدة. 
      قلت في عقل بالي: 
      - أحَّه.. يبقى الريس مش شايف حاجة م اللي إحنا شايفينه. أحتين وحتة.. 
      وبعدين قال إن فيه إطار للعمل الوطني اللي هو تحالف قوى الشعب العاملة وبعدين قال بلهجة تهديد واضحة: 
      - بتوع الكاريكاتير زودوها قوي. 
      يا نهار زي النيلة يا واقعهة زي الطين.. ليه كده يا ريس؟! داحنا مالناش غيرك! أنا عن نفسي كنت باحبه لدرجة العبادة وكنت باحسد نفسي إني عشت في عصره وكنت فرحان وفخور إنه رئيس مصر وقائد ثورتها في الزمن اللي أنا عشته وكان كلامه عندي زي القرآن وكلام أبويا علي الشمروخ وأمي وكل الناس اللي باصدقهم عشان باحبهم. 
      بتوع الكاريكاتير؟! يا خسارة يا ريس.. يا خسارة يا مصر.. بقى المعاناة والقرف اللي شايلينه وكاتمين الدم ع القيح وطوابير الجمعية وبهدلة بناتنا في الأوتوبيس وشبابنا اللي راح في كل بلد شهداء وولادنا واخواتنا في المعتقلات بدون تهمة والرعب اللي لابس جتتنا من صلاح نصر وحمزة البسيوني والدجوي وغيره وغيره بقى كل دا بفعل رسامين الكاريكاتير ولاد ستين في سبعين؟ أما صحيح اللي اختشوا ماتوا والله يرحمك يابا علي يا شمروخ.
      أنا بصراحة لقيتني مطالب بحركة جدعنة مع رسامين الكاريكاتير اللي باحبهم على قد ما بيمتعوني بخفة دمهم ويضحكوني على نفسي.. هما دول ولاد مصر وضميرها الصاحي ولسانها الحراق ودمها اللي زي السكر.. كفاية إن فيهم حجازي – الفنان الشعبي العظيم اللي شايف كل حاجة كويس قوي وبينشن على عين الدمل من غير ما يعمل غوشرة حوالين نفسه ولا يطلع في تليفزيون ولا ينزل في رمضان ولا يرشح نفسه في انتخابات ولا يصاحب مسئول.. كل طاقته حطها في كف إيده الأخضر ولون في الكاريكاتير بالمصري وسقاه شابه وفاسوخة وتمر حنة وزود ورد ودار صيني وجاوي وعنبر وعين العفريت وكل البهارات المصرية الحراقة ما جابش موزار وبتهوفن ورشهم ع الموال المصري زي ما عمل الدكتور اللواء، لأ حجازي بقى قلب الآية رش المصري اللي كان ضايع ع الأجنبي اللي كان موجود روقه وزوقه وسقاه من فيض النيل خر العسل منه إزاي بقي يا عم جمال تعمل كده في ولادك وتنصر عليهم الحرامية؟!
      يا ترى يا هل ترى إنت عارف الحرامية دول وبتدافع عنهم؟ دي تبقى مصيبة ولا أنت ما تعرفش بوجودهم من أصله؟.. دي تبقى مصيبتين. القصد. استخرت ربنا واستعنت ع الشقا بالله وكتبت دفاعاً عن رسامين الكاريكاتير وأولهم عمي وأستاذي أحمد إبراهيم حجازي: 
      يعيش أهل بلدي 
      وبينهم مفيش 
      تعارف
      يخلي التحالف يعيش
      تعيش كل طايفة
      من التانية خايفة 
      وتنزل ستاير 
      بداير وشيش
      لكين في الموالد 
      يا شعبي يا خالد
      بنتلم صحبه ونهتف يعيش
      يعيش أهل بلدي
      * 
      يعيش المثقف 
      على مقهى ريش
      يعيش يعيش يعيش
      محفلط مزفلط 
      كتير الكلام 
      عديم الممارسة 
      عدو الزحام 
      بكام كلمة فاضية 
      وكام اصطلاح 
      يفبرك حلول المشاكل قوام 
      يعيش المثقف 
      يعيش يعيش يعيش 
      يعيش أهل بلدي 
      * 
      يعيش التنابله في حي الزمالك 
      وحي الزمالك
      مسالك مسالك 
      تحاول تفكر 
      تهوب هنالك 
      تودر حياتك 
      بلاش المهالك 
      لذلك 
      إذا عزت توصف حياتهم 
      تقول الحياة عندنا 
      مش كذلك 
      * 
      وممكن تشوفهم 
      في وسط المدينة 
      إذا مر جنبك 
      أوتومبيل سفينة 
      قفاهم عجينة 
      كروشهم سمينة 
      جلودهم بتضوي 
      دماغهم تخينة 
      سنانهم مبارد 
      تفوت في الجليد 
      مافيش سخن بارد 
      بياكلوا الحديد 
      مادام نهر وارد 
      وجاي م الصعيد 
      تزيد الموارد 
      كروشهم تزيد 
      وتسمع وتسلم 
      بأن التنابله 
      أو الآكلين 
      حيسمع كبيرهم 
      ويعمل مقابلة 
      مع الفلاحين 
      ويحصل تعارف
      ما بين الجميع 
      ونملا المصارف 
      بدم القطيع 
      أطيع الخليفة 
      أطيع والديك 
      أطيع التنابلة 
      دا مفروض عليك 
      وتزرع وتبعت 
      لحي الزمالك 
      وحي الزمالك 
      مسالك مسالك 
      تحاول تفكر تهوب هنالك 
      تودر حياتك 
      بلاش المهالك 
      لذلك 
      إذا حد جاب لك سيرتهم 
      تبسمل تكبر 
      وتهتف كذلك 
      يعيش التنابله 
      يعيش يعيش يعيش 
      يعيش أهل بلدي 
      * 
      يعيش الغلابة 
      في طي النجوع 
      نهارهم سحابه 
      وليلهم دموع 
      سواعد هزيله 
      لكن فيها حيله 
      تبدر تخضر
      جفاف الربوع 
      مكن شغل كايرو 
      ما يتعبش دايره 
      لا ياكل 
      ولا حتى يقدر يجوع 
      يا غلبان بلدنا 
      يا شحم السواقي 
      يا فحم المصانع 
      يا منتج يا مبهج 
      يا آخر حلاوة
      يا هادي 
      يا راضي
      يا عاقل 
      يا قانع 
      ما تتعبش عقلك 
      في شغل السياسة 
      وشوف أنت شغلك 
      بهمه وحماسه 
      وعوّد عيالك 
      فضيلة الرضا 
      لأن إحنا طبعاً 
      عبيد القضا 
      ورزقك 
      ورزقي
      ورزق الكلاب
      دا موضوع مؤجل 
      ليوم الحساب 
      كمان الصحافة 
      حتكتب في حالتك 
      وتنشر مناظر 
      لخالك وخالتك 
      وتطلع يا مسعد عليك الغناوي 
      وتسمع باسمك 
      في قلب القهاوي 
      تحبك مشيره وبنات الجزيرة 
      وقصة غرامك
      تشيع في الرداوي 
      يعيش عم مسعد 
      يعيش يعيش يعيش 
      يعيش أهل بلدي 
*	*	*
      ودي كانت نهاية فرقة بطاطة المسرحية وبداية المشاكل مع الحكام واللئام وشال الحمام.. حط الحمام. 
*	*	*



الفاجومي (22)

وفي يونيـــــو 67
خـــــاب أمــــل
الحـــشـــاشـين
      

      
      صديقي الكاتب الليبي الكبير الصادق النيهوم اللي هو بالنسبة للثورة الليبية زي إحسان عبد القدوس بالنسبة لثورة يوليو. ومن الصدف السعيدة جداً أن قابلته في الفندق الكبير في طرابلس فاتعلقت بيه زي الغريق ما بيتعلق في قشاية.. كانت الوحدة حتقتلني في الفندق.. هو صحيح الموت في فندق خمس نجوم أحسن من الموت في سجن الاستئناف أو حتى في أوضة حوش آدم لكن أنا ما كنتش عايز أموت من أصله، وكل واحد بقى حر وإذ بي أفاجأ بالصديق العقيد يوسف الدبري داخل عليَّ الصبح وبيقولي: 
      - دا الأستاذ الصادق النيهوم موجود هنا عرف إنك موجود وعايز يشوفك.
      قلت له: 
      - معقول! هو هنا من إمتى؟ 
      (طبعاً أنا لا كنت عارف مين هو الصادق النيهوم ولا هو هنا فين). 
      قال لي: 
      - دا وصل إمبارح من جنيف لأن معمر بعت له ويمكن يقعد هنا أسبوعين. 
      المهم قابلت الصادق النيهوم.. شخصية باهرة.. كل ما تقترب منه تكتشف جانب جديد مضيء لدرجة الإبهار، ثقافة واسعة متنوعة وموهبة أصيلة في الكتابة وانتماء عربي راسخ رغم إقامته الجبرية في جنيف أحد معاقل الصهيونية الراسخة في أوروبا.. قبل ثورة الفاتح كان بيكتب في الصحافة سلسلة من المقالات شديدة الأهمية بالنسبة لكل المثقفين الليبيين وخصوصاً ظباط الجيش المناوئين للحكم الملكي وبالتحديد تنظيم الظباط الأحرار اللي قام بالثورة بقيادة العقيد معمر القذافي وكعادة الثورات في كل زمان ومكان ركبوا الانتهازيين الموجة وحاصروا الثوار الحقيقيين ونجح الصادق النيهوم في الإفلات بجلده من الحصار وحط بيه الرحال في جنيف مع احتفاظه بعلاقات جيدة بقائد الثورة معمر القذافي!!؟
      والصادق النيهوم له مجموعة من المؤلفات القيمة يعرفها جيداً ويعتز بيها كل المثقفين في المغرب العربي ومن أشهرها كتاب – الحيوان – اللي استخدم فيه مزج من أسلوب الجاحظ في كتابه اللي بيحمل نفس الاسم وأسلوب بيدبا فيلسوف الهند في كتابه – كليلة ودمنة -.
      أثناء ما التقيت بالصادق في طرابلس كان على وشك الانتهاء من كتابه – صوت الناس – ولحسن حظي إن بعض فصول الكتاب كانت موجودة معاه وقرا لي منها فأمتعني رغم أن محتوى الكتاب شديد الجفاف.. لأنه بحث عن الهوية العربية! وكان الفصل المكتوب عن ديمقراطية الحكم هو أهم الفصول في نظري.. هو بيقول في الفصل ده إن العالم لم يشهد في تاريخه حكم ديمقراطي غير الأربعة وعشرين سنة اللي هما بداية الدولة الإسلامية وبيقول إن كلمة المسجد كلمة دخيلة على الإسلام وإن الاسم الصحيح هو الجامع وإن الجامع ما كانش مجرد مكان لإقامة الشعائر وكان بالدرجة الأولى برلمان مفتوح الباب والعقل أمام كل الآراء بلا قهر ولا تعتيم، وضرب عدة أمثلة معروفة في أدبيات الإسلام.. لكن أخطر شيء في هذا الفصل.. هو قرار الحرب بيقول إنه لم يحدث في خلال هذه الفترة أن انفرد شخص باتخاذ قرار الحرب ولا حتى الرسول نفسه لأن المسألة كانت تطوعية يعني ما كانش فيه جيش نظامي قائم على الخدمة الإجبارية بالأجر يعني كان الرسول ( أو أمير المؤمنين ( يصعد المنبر ويخطب في الناس ويتحاور معهم في كل شئون الدنيا والدين وعند مسألة الحرب يطرح وجهة نظره للمناقشة وبعد الموافقة الجماعية ينادي بلال حي على الجهاد ويخرج كل واحد من الجامع على بيته يتقمط سلاحه ويخرج للجهاد في سبيل الله بمحض قناعته وإرادته فإذا أتى نصر الله والفتح فالثواب للجميع بالتساوي وإذا وقعت الهزيمة يتحملها الجميع بالتساوي برضه. 
      أنا سبقت الأحداث واخترت الوقعة دي بالذات لأني ما لقيتش أنسب منها مقدمة للي جاي. 
      إحنا كنا قاعدين في أمان الله لا بينا ولا علينا، الحر عاجن الناس في هدومها وأزمات التحول الاشتراكي محاصرة المواطن ومفيش أي فايدة من المقاومة على رأي الأفلام المصرية لكن برضه كان فيه منفس في حفلات أم كلثوم ولقاء السحاب بينها وبين الدكتور عبد الوهاب وماتشات الكورة اللي على ودنه والاستمتاع بفن صالح سليم والضظوي والفناجيلي وحمادة إمام وسمير قطب وباقي كباتن مصر الحريفة وفجأة وبدون مقدمات طلعت علينا الصحافة بمانشيتات ملتهبة: 
      - "إسرائيل تحشد حشوداً على حدود سوريا". 
      - يا نهار زي بعضه يا جدعان. 
      - يا ترى الريس حيسكت؟ 
      - يسكت إزاي يا جدع!! دي سوريا. 
      - حقه كله إلا سوريا. 
      - قال يا خبر النهاردة بفلوس بكره يبقى ببلاش. وفعلاً – هنا القاهرة – قالها المذيع بلهجة خطيرة بعد ما قطع الإرسال فجأة وبدأ المذيع أبو صوت رخيم ضخيم فخيم يقرا خطاب موجه من الرئيس جمال عبد الناصر شخصياً للمسيو أوثانت أمين عام منظمة الأمم المتحدة ذات نفسها.. وبدأ المذيع الخطاب بالعبارة التالية: 
      "عزيزي أوثانت" – توصوروا! يعني إحنا المذيع بتاعنا راسه برأس سكرتير عام منظمة الأمم المتحدة يا جدعان!
      - أمال يا جدع داحنا عندنا القاهر والظافر. 
      - دا بيقولك تلاتة قاهر وتلاتة ظافر يدمروا إسرائيل بالكامل وياكلوا حتة من لبنان فوق البيعة. 
      - طب ما نضرب تلاتة قاهر واتنين ظافر عشان ما نعورش لبنان. 
      - حتفضل حتة من إسرائيل يا مخشمون. 
      - ندكها بالميج تلاتة وعشرين يا أهبل. 
      - تلاتة وعشرين إيه يا متخلف.. إحنا عندنا السبعة وعشرين. 
      المهم إن الخطاب بيقول لعزيزة أوثانت ما معناه لم العيال بتوع البوليس الدولي واتكل على الله وسيبنا إحنا وإسرائيل نخلص مع بعض. 
      أنا عن نفسي كنت عارف القاهر والظافر والميج وما إلى ذلك وكنا بنشوفهم في العرض يوم تلاتة وعشرين يوليو من كل سنة وكان صوت الطيارات بيكسر قزاز العمارات العالية وجنازير الدبابات بتهرس أسفلت الشوارع ودا في حد ذاته كان بيفرحني في ولاد الكلب سكان العمارات العالية والشوارع المسفلتة، فما بالك لما ده كله ينزل على دماغ إسرائيل عميلة الإمبريالية ورأس جسر الاستعمار الجديد.. الحمد لله إني عشت وح أشوف اليوم دا بعيني! أحمدك وأشكر فضلك يا رب. 
      الناس انشحنت في الشوارع والبيوت وزي عادة المصريين الطيبين كل واحد نسي مشاكله الخاصة وانغرز لشوشته في مشكلة الوطن، الشيخ حسين إمام الجامع الكفيف الظريف قال لي: 
      - إن شاء الله الاصطباحة في تل أبيب يابو النجوم.. هناك الحشيش من على أبوه ولا تقولي مصطفى مرزوق ولا قوطه ولا دياولو. 
      قلت له: 
      - ولا حسن نصار؟ 
      قال لي: 
      - ولا حسن نصار.. باقول لك من على أبوه يا بني آدم تقول لي كاني وماني. 
      والشيخ إمام بدأ يهيأ نفسه لإقامة أول حفلة غنائية في فلسطين المحررة! أنا كان رأيى نعملها في تل أبيب لكن هو صمم نعملها تحت قبة الصخرة.. أنا ما أعرفش قبة الصخرة دي فين لكن اضطريت أوافق أمام إصراره العجيب.. غير كده بقى مجموعة العزاب لضيق ذات اليد علقوا آمال كبيرة على حل مشاكلهم الجنسية مع نسوان اليهود اللي بيموتوا في الراجل المصري حسب زعم أحمد الزيني. 
      .. وانتشرت الملصقات في الشوارع.. إسرائيل إلى البحر.. في خليج العقبة كسر الرقبة.. وحاجات من هذا النوع واشتغل مطبخ الأغاني في عزبة ماسبيرو ولأن الكلام زي ما بيقولوا – ما عليهش جمرك – اتفتحت علينا ماسورة الإذاعة غرقتنا كلام مجعلص ورهيب من ماركة: 
      الدم الدم الدم
      الدم الأمريكاني 
      وكاني ماني ياني 
      واضرب اضرب
      لجل العيال ولجل الجبال ولجل الخيال 
      ولجل أي حاجة آخرها أل، فيه شاعر تصور إنه داخل عركة في سوق الخضار فقال: 
      ولا يهمك يا ريس 
      م الأمريكان يا ريس 
      حواليك أجدع رجال
      ويوم الاتنين خمسة يونيو صحينا ع المارشات العسكرية في الراديو والبلاغ رقم واحد واتنين وتلاتة.. أنا خرجت من حوش آدم وكنا موقعين حداشر طيارة وصلت المنظمة كانوا بقوا أربعة وتسعين بقى كل اللي يقابلني راجل مرا آخده بالحضن.. حالة من الجنون الفرحان عشتها في حياتي تلات مرات: مرة يوم طرد الملك فاروق والمرة دي والمرة الأخيرة يوم قتل السادات.. تصور بلغ بي الجنون إني آخد شاعر شرايين اليأس بالحضن فانتهزها فرصة وزنقني في المكتب وسمعني القصيدة اللي كتبها في الموضوع.. سمعني حوالي أربعة وثمانين بيت وبعدين قال لي دا المطلع قلت له كمل وإن شاء الله قبل ما تخلص القصيدة يكون الطيران الإسرائيلي وقع كله، وفجأة سمعنا صوت طيران واطي فاندفعنا إلى سطح المنظمة وشفنا طيارتين ماشيين على وش النيل وفوجئنا بالأستاذ إدوار الخراط الأديب المعروف ومدير الشئون الفنية بالمنظمة طالع ورانا جري وبيقول لنا بلهجة جارحة: 
      - إيه اللي طلعكوا هنا؟.. إنزل إنت وهو. 
      أنا حسيت إن لهجته بتنطوي على اتهام!!! حالة الفرح المجنون اللي كنت عايشها هي اللي منعتني من الرد عليه. 
      بعد اليوم الأول الفار بدأ يلعب في عب الناس: 
      - إيه الحكاية؟ عدد الطيارات الإسرائيلية اللي وقعت كتير قوي. 
      - والدفاع الجوي هو اللي وقعها! أمَّال فين الطيران المصري؟ 
      - يمكن مدكنينه للضربة الأخيرة. 
      - قريت هيكل النهاردة؟ 
      - لأ. سمعت أحمد سعيد؟ 
      - عرص اللي فاهم حاجة في البلد دي. 
      - وطي صوتك لنروح ورا الشمس. 
      .. تاني! الناس خرجت من حالة الفرح ورجعت للبلبة والخوف.. الموقف غامض والبيانات الرسمية حاجة من اتنين يا إما اللي كتبها أبله يا إيما متصور إنه بيكلم شعب أبله.. يعني لما يطلع أحمد سعيد يقود المعركة من صوت العرب وكأنه بيشجع ماتش كورة ويقول: 
      - بشرى يا عرب، لبنان دخل المعركة لمدة دقيقة. يبقى دا راجل عاقل؟ 
*	*	*




الفاجومي (23)

يــــوم أذاعــــــوا
خبـــــــرسينــــا
بصـــــوت نجـــاة
      

      
      دوامة مرعبة لفتنا كلنا.. دوامة من الرعب والقلق يا ترى يا هتلرى.. الناس في الشوارع والقهاوي والأتوبيسات مبلمين.. ماحدش قادر يبص في وش التاني.. الضحكة المصرية الصافية الجريئة ماتت. 
      زكي كمساري أتوبيس 95.. المشاكس خفيف الدم ركبت معاه يوم 7 يونيو لقيته ساكت وحاطط وشه في خشبة التذاكر وبياخد الفلوس من الركاب ما بيبصش فيها زي عوايده ويشاغب مع الركاب.. 
      زكي ده كان متعة بالنسبة لركاب خط 95.. آخر طرفاته كانت قبل الحرب بيومين مع مواطن قروي راكب ومعاه قفة، قعد زكي يحسس عليها وبعدين قال له: 
      - إيه ده؟.. المشلتت ممنوع في مصر. 
      الراجل قال له: 
      - ومين اللي منعه؟ 
      قال له: 
      - بلاش كلام في السياسة لنروح أنا وأنت في أبو نكلة. 
      زكي النهاردة حزين ومبلم.. سألته من باب كسر الصمت: 
      - مالك يابو الزيك؟ 
      بص لي ماقدرتش أحط عيني في عينه.. نزلت وشي في الأرض تاني.. وصلت المنظمة لقيت نفس الحالة.. ما حدش بيتكلم مع حد.. ماحدش بيبص لحد، الناس خايفة من بعضها.. عايز أتكلم مع حد عايز أفضفض. دخلت مكتب فاضي وقفلت على نفسي بالمفتاح من جوا وبدأت أكتب: 
      واه يا عبد الودود
      يا رابض ع الحدود 
      ومحافظ ع النظام 
      كيفك يا واد صحيح 
      عسى الله تكون مليح 
      وراجب للأمام 
      أمك ع تدعي ليك 
      وع تسلم عليك 
      وتجول بعد السلام 
      خليك دَدَع لابوك 
      ليجولوا منين دابوك 
      ويمصخوا الكلام 
      * 
      واه يا عبد الودود 
      ع اجولك وأنت خابر
      كل الجضيه عاد 
      ولسه دم خيَّك 
      ماشرباش التراب 
      حسك عينك تزحزح 
      يدك عن الزناد 
      خليك يا عبده راصد 
      لساعة الحساب 
      آن الأوان يا ولدي 
      ما عاد إلا الميعاد 
      تنفض الشركة واصل 
      وينزاحوا الكلاب 
      إن كُنت وَد أبوك 
      تديب لي تار أخوك 
      والأهل يبلغوك 
      دميعاً السلام
      * 
      واه يا عبد الودود 
      كيفك وكيف زمايلك 
      عسى الله طيبين 
      خالك زناتي داي لك 
      ضمن المتطوعين 
      واختك تطلع يوماتي 
      ع المستشفى الجديمة 
      حاكم عيمرونها 
      في العركة تكون حكيمه 
      ومحمدين موافي 
      يتعلم المطافي 
      ويجولك شد عزمك 
      ويجولك العوافي
      ومن هنا الجرايب 
      والعيلة والعيال 
      ع يبلغوك سلامهم 
      ولتمة الرجال 
      وآخر الكلام
      نجولك في الختام 
      الله يصون بلدنا 
      ويحرس السلام 
      والدك حسن محارب
      غفير برج الحمام 
      يوم الخميس الحزين تمانية يونيو سنة 1967
      اليوم دا بيفكرني بموال قديم سمعته مرة من عيد السروجي زميلي في عمال الكنال بتوع السكة الحديد تبع الزقازيق.. الموال القديم بيقول: 
      يوم التلات الذي 
      فات
      صعب ياخواتي 
      في حي بلبيس
      عساكر جيش
      لمنع الناس 
      عن النحاس ياخواتي 
      البطل أحمد سعيد بطَّل زعيق وتهديد وغلِّب صوت العقل وبدأ يقول كلام مفهوم.. وأتاري إسرائيل دي بقت طلعت ما عندهاش ريحة الشرف ولا هي ولا أمريكا.. وإن الولس هو اللي هزم عرابي!! 
      البيانات العسكرية جزاها الله كل خير طمنتنا وبردت قلوبنا ع الفرقة الرابعة المدرعة وإنها سليمة والحمد لله، كما خط دفاعنا التاني مازال متماسك بعون الله!!
      والظاهر والله أعلم إن البوبينة تبع المارشات العسكرية عطلت ولاَّ حاجة فقاموا مشكورين مركبين بوبينة تانية يقوم على بختنا يطلع ع البوبينة التانية أغنية: 
      كل شيء راح وانقضى 
      واللي بيننا خلاص مضى 
      ماتفهمش مين هو اللي بينا ومضى عليه إيه؟ 
      أنا بوداني اللي حياكلها الدود سمعت الغنوة دي في اليوم المذكور تلات مرات وعلى موجة البرنامج العام فقط لا غير! 
      باقول ممكن تكون الحكاية صدفة! عموماً إن بعض الظن إثم.. هي صدفة برضه أما صحافة صباح اليوم الحزين فكان شكلها زي المنقد اللي انطفت ناره بكوز ميه فبقى معجنة.. مانشتات عجيبة ما تعرفش ولاد الحرام كانوا بيجيبوها منين.. وقف ضخ النفط.. نفط ضخ الوقف وحاجات من هذا القبيل شرطاً بالحبر الأحمر.. إيه رأيك بقى؟ وآخر الليل ما هانش عليهم يسيبوا فينا بصاية والعة راحوا دالقين على دماغنا الخبر الشوم – مصر تقبل وقف إطلاق النار – انطفينا يا ولداه وانكفينا وكفينا ع الخبر خمسة وأربعين مليون ماجور. 
      آخر نهار الخميس الحزين خدت نسخة من قصيدة عبد الودود ورحت على دار أخبار اليوم عشان ينشروها في مجلة آخر ساعة اللي كان رئيس مجلس إدارتها يوسف السباعي برضه كان لازم القصيدة دي توصل لصاحبها عبد الودود المصري اللي هو زكي كمساري 95 وسمنطر زميل النقل الميكانيكي وشاعر الشرايين وأحمد سليم عامل التراحيل الشيوعي وأبوك علي الشمروخ والأستاذ محمد المصري.. عبد الودود المصري يا أخي الراجل الشقيان الطيب أبو دم زي العسل.. كل اللي بيغنوا نسيوه تصور! مع إنه هو اللي عليه الرك في الحرب والسلام.
      دخلت مكتب مدير مكتب يوسف بيه لقيت اتنين أفندية قاعدين على مكتب وكراسيهم لازقة في بعض وساكتين وأول ما شافوني داخل بصوا لبعض قلت لهم: 
      - سلام عليك.
      ما حدش رد. 
      قدمت الورقة لواحد منهم فبدأ يقرأ بصوت مسموع:
      واه يا عبد الودود 
      يا رابض على الحدود 
      قال لي: 
      - ما خلاص ما بقاش في حدود. 
      رحت مطلع قلم من جيبي وشاطب المطلع وكاتبه كده: 
      واه يا عبد المتعال 
      يا رابض ع الكنال 
      بصوا لبعض بدهشة وقال لي واحد منهم: 
      - يوسف بيه جوا خش إديله القصيدة.. وبصوا لبعض وضحكوا. 
      دخلت المكتب الأعظم لقيت يوسف بيه في منتهى الأناقة لابس قميص رمش العين أزرق فاتح بياقة فانهاوزن وبنطلون رمادي فانلة وجزمة بني وش إنجليزي عريض وشراب رمادي نايلون حتقولي شفت الجزمة والشراب إزاي؟ لأنه كان قاعد ع الكرسي وممدد رجليه ع المكتب في وش الداخل من بره وماسك التليفون اللبني وبيهمس وعنيه الجميلة مبتسمة زي أجدع وأجمل شجيع سيما أمريكاني.. ساعة ما شافني اتعدل في قعدته ناولته القصيدة وقلت له: 
      - انشر دي. 
      خدها مني وقال لي: 
      - حاضر حنشرها العدد الجاي. 
      نزلت من أخبار اليوم زي اللي مضروب على دماغي بدل ما اتجه لشارع فؤاد اتجهت لميدان رمسيس من شارع الجلاء عند مستشفى السكة الحديد لقيتهم راميين المرضى على الرصيف وعربيات جيش واقفة قدام المستشفى بينزلوا منها جثث وجرحى وشفت كيس مشمع مليان ما أعرفش إيه وغرقان بقع دم من برا ما أعرفش إزاي وصلت حوش آدم دخلت الحمام حسيت بإسهال شديد كأنه ميه سخنة، مديت إيدي بابص فيها لقيتها غرقانة دم أحمر جيت أقوم ما قدرتش ندهت على محمد علي جه خدني من الحمام نيمني ع الدكة الخشب ما أعرفش نمت قد إيه.. صحيت على صوت إمام قال لي: 
      - سلامتك.. نجيب لك الدكتور عبد الفتاح؟ 
      قلت له: 
      - ما تيجي نتمشى. 
      قال لي: 
      - بينا.
      نزلنا من حوش آدم دخلنا الغورية شمال على بوابة المتولي وتحت بوابة المتولي قلت له: 
      - هنا بالظبط كان متعلق جثمان طومانباي. 
      قال لي: 
      - رحمة الله عليه. 
      قلت له: 
      - رحمة الله علينا إحنا.. إحنا دلوقتي اللي نستحق الرحمة يا إمام.. وخرجنا من بوابة المتولي يمين على تحت الربع خلصناه وحودنا يمين على بورسعيد ويمين على الأزهر ويمين على الغورية وشمال على حوش آدم وصلنا البيت كانت انكتبت واتلحنت أول قصايد الرد على الهزيمة.. ليلتها جه سعد الموجي ووجيه القاياتي ومنير سويلم وجمال الموجي وغيرهم وفضلنا نغني حتى مطلع الفجر. 
      ناح النواح والنواحه 	حاحا
      على بقرة حاحا النطاحة 	حاحا
      والبقرة حلوب 	حاحا
      تحلب قنطار 	حاحا
      لكن مسلوب 	حاحا
      من أهل الدار 	حاحا
      والدار بصحاب 	حاحا
      وحداشر باب 	حاحا
      غير السراديب 	حاحا
      وجحور الديب 	حاحا
      وبيبان الدار 	حاحا
      واقفين زنهار 	حاحا
      وف يوم معلوم	حاحا
      عملوها الروم	حاحا
      زقوا الترباس	حاحا
      هربوا الحراس 	حاحا
      دخلوا الخواجات 	حاحا
      شفطوا اللبنات 	حاحا
      والبقرة تنادي 	حاحا
      تقول يا ولادي 	حاحا
      وولاد الشوم 	حاحا
      رايحين في النوم	حاحا
      البقرة انقهرت 	حاحا
      في القهر انصهرت 	حاحا
      وقعت في البير 	حاحا
      سألوا النواطير 	حاحا
      طب وقعت ليه؟ 	حاحا
      وقعت م الخوف 	حاحا
      والخوف ييجي ليه؟ 	حاحا
      من عدم الشوف 	حاحا
      وقعت م الجوع ومن الراحة	حاحا
      البقـرة السمــرا النطاحــة
      ناحــت مواويـل النواحــة
      على حــاحــا
      وعلى بقرة حاحـا
      ملحوظة: 
      لتنين الصحفيين اللي كانوا في مكتب مدير مكتب يوسف بيه مازالوا أحياء وربنا يديهم الصحة والعمر وهما الأستاذ طارق فوده والأستاذ أحمد صالح. 



الفاجومي (24)

الأفــــنــــــــــــدي
الـــذي أخبـــــرنـا
بتنحي عبد الناصر
قبــل عبد الناصــر
      

      
      كان أبويا المرحوم علي الشمروخ أوقات الشدايد– ومكترها – يقول لنا يا ولادي ما تنزعجوش م المصايب.. دا ربنا قبل ما يقدر البلا بينزل اللطف.. سبحان الله.. تقولش سبحانه وتعالى كان عارف إن كتافنا المهدلة مش حتشيل تقل البلوى فاختار بلطفه يوم الجمعة 9 يونيو سنة 1967.. أهي الناس بتبقى قاعدة في البيوت وكل منهو مستخبي في هدومه، ودافن الوجيعة في السكات. 
      طب دا إحنا يوم الخميس الدامي اللي هو إمبارح وكانت الرؤية لسه ما ثبتتش.. كان حالنا حال كان كل واحد فينا حاسس إنه عامل عاملة ومكسوف يبص في وش أخوه.. دا غير بقى اللي كان له شاب ولا اتنين ع الجبهة ومش عارف لهم طريق جُره.. وكاتم الدم ع القيح ومش قادر يسأل عن العزيز الغايب وإلاَّ يبقى خاين وأناني ومش هامه غير مصلحته الشخصية وناسي هموم الوطن الكبير اللي هو عدم المؤاخذة م المحيط للخليج!
      تعالى بقى ليوم ثبوت الرؤية اللي هو يوم الجمعة الحزينة يوم ما وقعت البقرة وكترت عليها السكاكين.. الوشوش كانت صفرا صفار الموت والأنفاس مكروشة وكأن الشعب المصري كله جات له والعياذ بالله نوبة ربو أو حالة احتضار جماعية.. وسي الراديو عمال كل خمس دقايق يعلن عن بيان هام حيلقيه الرئيس جمال عبد الناصر على الأمة في تمام الساعة المش عارف كام والناس في حيص بيص ويا ترى يا هلترى.. وفجأة قال وجيه القاياتي لسعد الموجي: 
      - إلا قول لي يابو سعده.. هو عرابي برضه كان هرب؟
      وانفجرنا بالضحك ثواني وغرق بعدها صوت الضحك في بحر السكات الحزين وحاول أوزوريس الخروج بينا من جو المأساة فسأل سعد: 
      - لكن تفتكر يابو سعدة الصعايدة حيسكتوا؟ وضحك لوحده وقال منير سويلم وكأنه بيكلم نفسه: 
      - يا ترى حيقول إيه في البيان؟ 
      ورد عليه واحد أفندي ما أعرفوش كان قاعد يتكلم بلهجة العالمين ببواطن الأمور عن قوة أمريكا الرهيبة ويردد – بزهو – عبارة هيكل الشهيرة (نحن لا نستطيع أن نناطح الولايات المتحدة الأمريكية) قال الأفندي إياه ردًا على سؤال منير: 
      - حيستقيل طبعاً إذا كان عنده دم. 
      دا قائد مهزوم يا باشا ولو كان بيحس كان لازم ينتحر زي هتلر.. هتلر انتحر وموسوليني انتحر.. وحتى كليوباترا انتحرت. 
      اتهيألي إني أقوم أجيب زمارة زوره بسناني لكن محمود اللبان قال: 
      - أنا باقول يمكن يضربهم بالذرية.. دي عالم ما ينفعش فيها غير الذُرية.. مش احنا برضه عندنا الذُرية؟ 
      وضحك أوزوريس تاني وقال له: 
      - طبعاً يابو حنفي.. عندنا الذرية الصالحة. وقال فؤاد السبكي: 
      - اللي مش مفهوم يابو سعده لغاية دلوقتي هو موقف الاتحاد السوفيتي. فقال الأفندي: 
      - الاتحاد السوفيتي لو فتح بقه حياكل نفس العلقة. 
      قلت له بغيظ: 
      - أنت جايب العلم دا كله منين؟ 
      ضحك وقال لي بسخرية واضحة: 
      - دا بعض ما عندكم. 
      قلت له: 
      - أنت جاسوس. 
      قال لي: 
      - وأنت جاهل وحمار وقليل الأدب. 
      رحنا قايمين طابقين في خناق بعض لولا إنهم حجزونا.. وبدون ما حد يشعر قمت نزلت وفضلت ماشي من بيت وجيه في درب الجماميز لحد ما وصلت بيت مصطفى خال عفاف بنتي في غمرة.. وصلت إزاي؟ مش عارف.. توهه.. وربنا يجازي اللي كان السبب لقيت الموضوع نفسه في شقة العزاب اللي مع مصطفى.. العيون مطفية والضحكة اللي كانت بتزعج الجيران ميتة والحزن رامي تقله ع المكان.. وسألني أحمد الزيني: 
      - إيه أخبار الجبهة؟ 
      قلت لمصطفى: 
      - أنا ح أنام وصحيني قبل إذاعة البيان. 
      الساعة مش عارف كام قعدنا قدام التليفزيون مافيش نفس طالع.. وظهر عبد الناصر.. الأسد الجريح.. عيون الصقر دبلانة ومكسورة واللمعان المخيف اللي كان بيشع منها انطفى الوش الأسمر اللي كان بيطفح شباب وحيوية عجز وشاخ بين يوم وليلة وكأن صاحبه طالع م القبر يشم هوا وراجع تاني.. يا خسارتك في الحزن يا مصر.. يا عيني عليك يا جمال ياللي كنت إمبارح بس عنتر زمانك وفارس عصرك وأوانك.. يا ترى الحصان هو اللي انكسر تحتك ولا أنت اللي انكسرت فوق الحصان؟ زمان كانوا يقولوا لنا:
      - الولس كسر عرابي. 
      واحنا من خمستاشر سنة طردنا الملك والإنجليز والبشاوات حيجينا الولس منين؟ 
      وبدأ عبد الناصر البيان: 
      أيها المواطنون.. راح فين الصوت النحاسي الجهوري اللي كان بيزلزل الدنيا شرق وغرب؟ راحت فين التريقة المصرية الحراقة والابتسامة اللي كانت بتنور الضلمة حوالينا؟ 
      القلب انكسر يا والداه والصوت العالي بقى حشرجة وأنين طالع من قلب مجروح بينزف الكلام بدمه. 
      كلام كتير في البيان عن مؤامرة طلع مقاسها أوسع من تصوراتنا! وهجوم كنا منتظرينه من الشرق قام ابن اللئيمة جالنا م الغرب!! 
      كمان السفير السوفيتي الملحد قال لنا – أوعوا تبدأوا بالضرب يا مسلمين!!
      كلام مش راكب على بعضه ولا يدخل دماغ عيل بيعملها على روحه.. ومن باب بروان العتب أعلن القائل إنه بيتحمل المسئولية بمنتهى النبل والفروسية قرر إنه مش لاعب وحيسلم الأمانة لزميله وصديقه زكريا محيى الدين!!! وصرخت: 
      - يا ولاد الكاااالب.. لا.. مستحيل.. مش ممكن، ولقيتني واخد السلم أربعات وطالع أجري في شارع طه السيوفي وأنا باصرخ: 
      - لأ.. مستحيل.. مش ممكن. 
      ما كنتش عارف أنا رايح فين؟ ولا باقول لأ لمين؟ ولا إيه هو اللي مستحيل واللي مش ممكن! وبدأت وداني تصفر ومن خلال الصفافير بدأت أميز نفس الصريخ بنفس العبارات: 
      - لأ.. مستحيل.. مش ممكن. 
      الأول اتهيألي إن دا صدى صوتي جاي من الصحرا! لكن صحرة إيه دي ناس طالعة من الحواري زي الفيران اللي طالعة مذعورة من الجحور.. ناس بجلاليب وقمصان وبنطلونات ونسوان طالعة بهدوم البيت وعيال بجلاليب وبيجامات وكلهم بيجروا ويصرخوا: 
      - لأ.. مستحيل.. مش ممكن.
      جريت عليهم واستخبيت فيهم وفضلنا نجري ونصرخ وكل ما نعدي على شارع جانبي ولا حارة يقابلونا ناس طالعين يجروا وينضموا لنا لحد ما وصلنا ميدان الجيش كان الميدان ترش فيه الملح ما ينزلش الأرض.. الدنيا ضلمة رغم إن الحرب انتهت إمبارح!! طافيين النور على مين؟ سمعت صوت جاي من ورايا وبيقول عبارة غريبة لبشت جتتي ورجعت أصرخ لأ.. مستحيل.. مش ممكن الراجل كان بيقول: تاه الملاح والموج غدار يا مراكبية! 
      وسمعنا أصوات بتقول: 
      - على بيت الريس في منشية البكري. 
      واندفعت الناس في اتجاه العباسية.. كل بلكونات شارع العباسية تقريباً كانت مليانة نسوان بتصوت وتلطم ورجالة بتصرخ بشكل هستيري لكن بيقولوا عبارات مش مفهومة.. مافيش جملة توحد الناس.. كل واحد كان بيغني على جرحه.. مافيش غنوة تجمع المصريين اللي طول عمرهم يغنوا! في الفرح وفي السبوع وفي الموت وفي الحصاد وفي الكنيسة والجامع وعلى ضهور الركايب في البر وعلى سطوح المراكب في النيل، وفجأة بدأ واحد يغني بلادي بلادي.. غريبة! النشيد دا كان ممنوع أيام الثورة باعتبار إنه بيتكلم عن مصر ومصر تعيش أنت وبقى اسمها الجمهورية العربية المتحدة!.. متحدة مع مين؟ مش مهم.. المهم إن اسمها كده وبناء عليه اتولفت أناشيد جديدة تناسب المقام من ماركة يا جمال يا مثال الوطنية وناصر كلنا بنحبك. وإحنا الشعب اخترناك من قلب الشعب ويا جمال يا حبيب الملايين وحاجات مالهاش أول من آخر.. كل يوم تقريباً كنا بنسمع نشيد جديد من هذا النوع ويا ويلك إذا جت مناسبة وطنية.. تبص تلاقي الأناشيد نازلة ترف وكأن واحد دلق قفة زلط على دماغك وأنت حالق جلط. 
      المهم صاحبنا دا بدأ وإذ بالشارع والناس والبلكونات والشبابيك في نفس واحد وكأنك بتسمع فرقة كوراس مدربة: 
      بلادي بلادي بلادي
      لكي حبي وفؤادي
      مصر يا أم البلاد 
      أنتي غايتي والمراد 
      وعلى كل العباد 
      كم لنيلك من أيادي 
      يخرب عقلك يا سيد درويش.. دا أنت أتاريك بلوى مسيحة.. بقى كل الأناشيد اللي انصرف عليها دم قلب مصر واللي جندوا لها جيوش من فحول الشعرا والملحناتية واسطوات المغنواتية.. كل ده يسقط في لحظة ويضيع في الزحام المجنون وتطلع لي أنت من قلب المظاهرة بعودك الكحيان وصوتك المشروخ الأجش: 
      مصر يا أرض النعيم 
      سدتي بالمجد القديم 
      مقصدي دفع الغريم 
      وعلى الله اعتمادي 
      بلادي بلادي بلادي 
      لك حبي.. وفؤادي 
      أيوه أيوه يا عم الشيخ سيد يابو قلب جنينه وريشة دهب.. مدد يا موال. الوجه والحلم.. والموت والحيا. 
      مصر انتى أغلى درة 
      فوق جبين الدهر غرة 
      يا بلادي عيشي حرة
      واسلمي من كل عادي 
      بلادي بلادي بلادي 
      لكي حبي وفؤادي
      وصلتني الرسالة بمنتهى الوضوح وعرفت ليه أنت باقي أقوى من الموت والزمن مدد يا سيدي سيد يا اسكندراني مدد على طول المدد. 
      وصلنا مشارف منشية البكري وإذا بالمدافع المضادة للطيارات تلهب السما بسيل من القذائف اللي كانت أصواتها بتزلزل الأرض.. لكن العجيب إن الناس ما خافوش ووقفوا يغنوا.. بلادي بلادي وبعد فترة انطلقنا نجري في اتجاه البلد واحنا بنغني والدنيا ضلمة لكن ونس.. عمري ما حسيت بالأمان والونس زي ما حسيتهم وأنا باجري في الضلمة في وسط ناس ما اعرفهمش في الليلة المرعبة ليلة 10 يونيو 1967. 
      إيه اللي حصل تاني يوم؟ ما تسألنيش.. أنا كنت نايم سطيحة وآخر حاجة شفتها قبل ما أنام كانت المانشيت الرئيسي لجريدة الأخبار – الشعب يقول لا! – غريبة! طب ما الشعب كل يوم بيقول عشرين لا والسجون والمعتقلات مليانة ناس كل جريمتهم إنهم قالوا لا.. إشمعنى بقى اللا دي هي جت على معدتكو ونشرتوها، ونمت وصحيت لقيت الرئيس جمال عبد الناصر رجع في كلامه – تلبية لنداء الشعب – وبقى رئيس من أول وجديد.. يعني اللي فات مش محسوب! 
*	*	*




الفاجومي (25)

صـــاحب زوربــــا
كشــــف الحرامـي
أمــــل مـــصــــر
      

      
      بدأنا نسمع الحواديت بعد ما وصلوا العساكر اللي انكتب لهم عمر جديد.. كل الحواديت كانت بتأكد حاجة.. الظباط الكبار سابوا العساكر والظباط الصغيرين وهربوا وانفجر كبت الناس في النكتة.. سيل من النكت الحراقة ملا الشارع وعلى شرط بصوت عالي.. مع إن الصوت العالي في الفترة من 1953 إلى 1967 كان عورة. 
      وأحياناً كان بعض الناس بيدفعوا حياتهم تمن لعلو الصوت وفيه نكتتين في الموضوع ده أنا مش ممكن أنساهم. 
      النكتة الأولى عن كلب جربان حاطط ديله بين وراكه وبيجري بأقصى سرعة في اتجاه الحدود الليبية وعند نقطة الحدود قابله واحد صاحبه وسأله: 
      - على فين يا بوبي؟ 
      قال له: 
      - على ليبيا. 
      - حتعمل إيه في ليبيا؟ عقد عمل؟ 
      قال له: 
      - أبداً ح أهوهو وراجع. 
      قال له: 
      - طب وبتجري كده ليه؟ 
      قال له: 
      - ح أهوهو على روحي.. سيبني. 
      والنكتة التانية عن واحد لافف وشه بالشاش الطبي وقابل واحد صاحبه فسأله: 
      - إيه.. كفى الله الشر؟ 
      قال له: 
      - أبداً.. دا الدكتور فتح لي وشي تمانية سنتي. 
      قال له: 
      - ليه؟.. خراج؟
      قال له: 
      - لأ خلع ضرس. 
      قال له: 
      - طب ليه الدكتور ما فتحش بقك وخلع لك الضرس؟ 
      قال له: 
      - وهو فيه حد يقدر يفتح بقه في البلد دي؟ 
      وفي أول خطاب لجمال عبد الناصر بعد العودة الحميدة قال: 
      - الشعب بيقول إن فيه طبقات جديدة وأنا مع الشعب.. الشعب بيطالب بالتغيير وأنا مع الشعب وبعدين قال بعلو صوته: سقطت دولة المخابرات!! واشتغل التسقيف.. نفس المسقفاتية بتوع دولة المخابرات هما اللي بيسقفوا برضه عشان سقطت دولة المخابرات!! 
      قلت في عقل بالي: 
      - خلاص بقى.. سقطت البراقع وبانت الوشوش على حقيقتها.. انتوا اللي هزمتونا مش إسرائيل على رأي الإمام علي يا أشباه الرجال ولا رجال. 
      .. وزى ما بيقولوا في الروايات (شمرت عن ساعد الجد) وعليَّ الطلاق بالتلاتة ما أعرف إن كان ساعد الجد ده هو اليمين ولا الشمال.. فشمرت الدراعين لتنين. 
*	*	*
      أول البلاغات الحربية اللي طلعت من غرفة عمليات حوش آدم كانت قصيدة – الحمد لله خبطنا – اللي انتشرت زي النار في الحطب لأنها كانت أول اشتباك بيني وبين السلطة وأول هجوم صريح وجريء على عبد الناصر شخصياً وسبحان مغير الأحوال.. وأنا الحقيقة ما كنتش عايز أملا المذكرات قصايد لكن القصيدة دي بالذات عملت معايا شوية ألاعيب غريبة، أولها: كنا قاعدين بنلحن حاجة جديدة وإذا بمجموعة عمال من مصنع الحديد والصلب داخلين علينا، وبعد التحية والسلامات والذي منه طلع واحد منهم ورقة من جيبه وقال لي: 
      - الشعر ده بيتوزع سراً في المصنع، ولما قريته عجبني فجبته لعم الشيخ عشان يلحنه.. فتحت الورقة وقريت لقيت "الحمد لله خبطنا" لكن فيها جزء زايد ما أعرفش مين اللي كتبه واكتشفت إن الجزء ده هو اللي أنا "ما كتبتوش" وكان لازم أكتبه عشان القصيدة تكمل، الجزء بيقول: 
      الحمد لله واهي ظاطت 
      والبيه حا طط 
      في كل حتة مدير ظابط 
      وإن شاء الله حمار 
      قلت له: 
      - اسمع يا إمام كده (ورحت قاري الجزء الزيادة وقلت له) إيه رأيك لو نحطه في القصيدة؟ 
      قال لي: 
      - طب دوقني. 
      رحت قايلها كده: 
      الحمد لله خبطنا 
      تحت بطاطنا 
      يا محلا رجعة ظباطنا 
      من خط النار 
      * 
      يا أهل مصر المحمية 
      بالحرامية 
      الفول كتير والطعمية 
      والبر عمار 
      * 
      والعيشة معدن واهي ماشية 
      آخر أشيا 
      مدام جنابه والحاشية 
      بكروش.. وكتار 
      * 
      حتقولي سينا وما سيناشي
      ما تدوشناشي
      ماستميت أوتوبيس ماشي
      شاحنين أنفار
      * 
      إيه يعني لما يموت مليون 
      أو كل الكون 
      العمر أصلاً مش مضمون 
      والناس أعمار 
      * 
      إيه يعني في العقبة جرينا 
      ولا في سينا
      هي الهزيمة تنسينا 
      إننا أحرار 
      * 
      إيه يعني شعب في ليل ذله 
      ضايع كله 
      دا كفاية بس اما تقول له 
      إحنا الثوار 
      *
      الحمد لله ولا حولا 
      مصر الدولة 
      غرقانة في الكدب علاوله 
      والشعب احتار
      * 
      الحمد لله واهي ظاطت 
      والبيه حاطط 
      في كل حتة مدير ظابط 
      وإن شاالله حمار 
      * 
      وكفايه أسيادنا البعدا 
      عايشين سُعدا 
      بفضل ناس تملا المعده 
      وتقول أشعار 
      * 
      أشعار تمجد وتماين 
      حتى الخاين 
      وإن شا الله يخربها مداين 
      عبد الجبار 
      ماسورة صرف (غير صحي) انفجرت في حوش آدم غرقت البيت رقم 2 بسيل من المثقفين والأفندية.. واتحول بيتنا التافه الحقير بين يوم وليلة إلى مزار مقدس ينحرق على بابه البخور، وتقام الشعائر والطقوس، وسبحان الذي يغير ولا يتغير! 
      كل الرموز الثقافية والإعلامية والفنية أو أغلبها زحفت علينا تشوف وتسمع وتندهش وتروَّح. 
      إحنا كمان بدأنا نخرج من كفن النسيان والتجاهل ونسهر برَّا البيت بدعوات ما نعرفش أصحابها، نتعشى ونغني ونشرب عدم المؤاخذة الويسكي والفودكا والجن، ونعفر أجود أنواع التبغ ونركب ذهاباً وإياباً أفخر أنواع السيارات ونعاشر النساوين اللي هي.. 
      والله وباضت لك في القفص يا فؤاد يا بن هانم وبقيت مرموق ومطلوب ومشار إليك بالبنان. 
      أنا كنت باتفرج على الناس اللي جايين يتفرجوا علينا، وكنت باتفرج على التغيير اللي طرأ على الشيخ إمام ومحمد علي.. الشيخ إمام في أول معرفتنا كان بيبقى قاعد بيغني وأول ما يسمع صوت الأدان يسكت فجأة ويقلب العود على رجليه ويتابع المؤذن بصوت مسموع جملة جملة، وكان شديد الأدب والحرص على اختيار الألفاظ.. دلوقتى بعد ماداق الويسكي والمزة.. كان في جرَّه وخرج لبرَّا.. اتحول لشخص عدواني وانفتحت ودانه لالتهام عبارات المديح خصوصاً من النسوان اللي كان بيعاملهم بجرأة غريبة أدهشتني!!.. واللي أدهشني أكتر إن النسوان ما كانوش بيزعلوا.. كانت وقاحة إمام بتسعدهم وتفرفشهم فيلزقوا فيه ورجالتهم قاعدين في منتهى الأهمية.. عموماً النقلة النفسية دي فجرت طاقات الإبداع جوَّا الشيخ إمام وأتحفنا بأجمل وأروع ألحانه ع المحطة والحاوي وابن البلد وصبر أيوب ويعيش أهل بلدي ودور يا كلام على كيفك دور، ولما استشهد المناضل العظيم أرنستوشي جيفارا أبدع الشيخ إمام أعظم ألحانه على الإطلاق للمرثية اللي كتبتها بدموعي لجيفارا العظيم، وبالمناسبة لما مات عبد الناصر، ومن خلال الجنازة الشعبية الرهيبة في شوارع وحواري القاهرة سطا أحد اللصوص على جملة من لحن مرثية جيفارا وركب عليها كلام ومشيت الملايين تردد اللحن المنسوب للشخص اللص بينما مبدع اللحن الحقيقي الشيخ إمام قابع بين جدران زنزانة انفرادية في معتقل القناطر الخيرية على مرمى حجر من استراحة الرئيس!!
      الكلام الأصلي اللي ركب عليه اللحن كان يقول: 
      يا شغالين 
      ومحرومين 
      يا مسلسلين 
      رجلين وراس 
      والكلام اللي ركبه اللص على اللحن كان بيقول: 
      الوداع 
      يا جمال 
      يا حبيب الملايين 
      الأغرب من كده إن ملحن مشهور جداً كانوا مسمينه "أمل مصر" اشترى الجملة المسروقة من اللص، ولما حضر الموسيقار اليوناني العظيم ثيودراكس لتشييع جثمان صديقه عبد الناصر عزمه الملحن – أمل مصر – وسمعه اللحن على إنه من إبداعه وطلب منه توزيعه عالمياً و.. بعدما سمع اللحن عدة مرات سأل أمال فين الراجل اللي اسمه الشيخ إمام؟!
      وباظ المشروع..!!
*	*	*
      من المكاسب الشخصية الغالية اللي حصلت عليها من الحدوتة دي كلها كان تعرفي على الفنان العظيم الراحل كمال خليفة. 
      أنا ما بافهمش في الفن التشكيلي.. ومش ح أفهم.. وقابلت كتير ناس أعلام في الفن التشكيلي من أمثال جمال كامل والسجيني وعبد الهادي الجزار.. ناس لطاف قضيت في صحبتهم وقت لطيف وخلاص.. لكن كمال خليفة هو اللي كلبش في قلبي وفضل معايا على طول.. كان مصدور وعارف إن النهاية وشيكة.. لكن حبه للحياة والناس حوله لطفل متفائل مشع بالحب والدفا والحنان.. أنا من مصغري أعرف أن السل مرض معدي والعياذ بالله.. ومع هذا كنت كل ما أقابل كمال خليفة أحتضنه بشدة وأبوسه من بقه.. كنت عايز آخد منه اللي جواه ولو متغمس بالسل، وإن عشنا نعيش سوا وإن متنا نموت سوا.. مرة كنا سهرانين عنده وبعد ما سمع مرثية جيفارا سألني ودموعه على خده: 
      - إنت شيوعي يا أحمد؟..
      قلت له: 
      - أنا باحب الصين. 
      قال لي: 
      - وما بتحبش مصر؟ 
      ما عرفتش أرد عليه.. وما عرفتش إيه اللي حصل ليلتها.. تاني يوم جهزت الرد ولحنه الشيخ إمام واتصلت بكمال خليفة وقلت له: 
      - ألو أستاذ كمال.. أنت عندك مواعيد الليلة؟!
      قال لي: 
      - أيوه.. ليه؟!
      قلت له: 
      - أصل إحنا كنا جايين لك الليلة.. عارف ليه؟!
      قال لي: 
      - ليه؟!
      قلت له: 
      - علشان أجاوب على سؤال ليلة إمبارح. 
      قال لي: 
      - المواعيد اتلغت وأنا في انتظاركم.
*	*	*



الفاجومي (26)

التحـــــريــــض
بـــرق ورعــــود
وقــــبل القـــول
طبـــق فتـــــة!
      
      
استقبلنا كمال خليفة على باب شقته بابتسامته المعهودة لكن المرة دي كانت الابتسامة أعرض وأجمل. 
      وعلى فكرة كمال خليفة الوحيد اللي ما كانش يقدم لنا الويسكي والفودكا والجن والتبغ والنساوين، كل ما في الأمر طبق الفتة بالخل والتوم وسيد الطعام اللي هو الهُبر.. ومع هذا كنت بابقى طاير م الفرح وإحنا رايحين له.. 
      المهم لهفنا العشوة المتينة وبدا إمام يدوزن العود.. وإذا بكمال خليفة وكأنه بيقرا من دفتر الغيب يقول للحاضرين: 
      - أنا إمبارح سألت أحمد سؤال وهو حيجاوب دلوقتي.. السؤال كان بيقول: وما بتحبش مصر؟!
      وبدأ الغُنا..
      بعد السلام والمرحبه 
      يا ولاد بلدنا يا طيبين 
      نفرش كلام المصطبة 
      السامعين 
      مصر الحبيبة الطيبة 
      أم البنية والبنين 
      إيشحالها في عز الصبا 
      إيش حال ولادها المخلصين 
      وسط العواصف مركبه 
      بين ريح شمال 
      وريح يمين 
      جابوا الطبيب ابن الحلال 
      كشف ما خاف 
      وشاف وقال 
      أهل البصيرة في البلد 
      جواب لكل السائلين 
      قالوا البلد 
      عايز ولد 
      ياخد بتار المظلومين 
      ولد يعوض اللي راح 
      ويعلا فوق كل الجراح 
      ويمد إيده في الضباب 
      يشد أنوار الصباح 
      ويسأل الشيخ إمام: 
      - فيكم ولد يا سامعين؟ 
      نقول له أنا ومحمد علي: 
      - أجدع ولد 
      يقول لنا: 
      - طب هو فين وهو مين؟ 
      نقول له: 
      - ابن البلد
      نروح كلنا مع بعض قايلين: 
      يا بن البلد 
      يا بن البلد 
      الوقت وقتك يا ولد 
      يا قلب مصر ونبضها 
      يا بن البلد يا بن البلد 
      يسري بطولها وعرضها 
      يا بن البلد يا بن البلد 
      يا قمحها 
      يا رمحها 
      يا صبحها 
      يا ربحها 
      يا نور سماها وأرضها 
      آدى كلام المصطبة 
      يا ولاد بلدنا الطيبة 
      بعد السلام والمرحبه 
      واضح لكل السامعين 
*	*	*
      بعد التسقيف ساد صمت تقيل وقام كمال خليفة خدني في حضنه الدافي ووشوشني: 
      - هو دا طريقك الوحيد.. يا بن البلد.. 
*	*	*
      من الأماكن اللي رجلينا مشيت عليها سطح عمارة في الزمالك مرصوصة فوقه مجموعة غرف تفكرك بالزنازين، وكان ضمن نزلاء هذه الزنازين النزيل جوده خليفة والنزيل أحمد نور الدين.. الأول خريج كلية الفنون الجميلة قسم الرسم، والتاني برضه خريج كلية الفنون الجميلة لكن قسم التصوير، وفي ليلة من ذات الليالي كنت سهران معاهم فسألني جوده خليفة: 
      - انتو بكره عندكم ارتباطات؟ 
      قلت له: 
      - لأ.
      قال لي: 
      - فيه صينية بطاطس باللحمة في انتظاركو مع ما تيسر من الكيف والمزاج العالي. 
      قلت له: 
      - فين؟ 
      قال لي: 
      - عند محمد جاد. 
      قلت له: 
      - مين محمد جاد؟ 
      قال لي: 
      - إنت بديك أمك حتفتح لي سين وجيم.. فاضي ولا مش فاضي؟.. إنطق.. 
      قلت له: 
      - فاضي. 
      قال لي: 
      - خلاص بكره آجي أخدكوا بتاكسي لغاية هناك. 
      وبكره جه جوده خليفة وخدنا بتاكسي لغاية هناك، وهناك دخلنا شقة أرضي حقيرة المنظر والأثاث، واستقبلنا ع الباب شخص زنجي يفكرك بالزناجرة اللي بيطلعوا مع طرزان في الأفلام ورحب بينا بشدة وبلهجة ريفية خشنة، وتقدمنا إلى داخل الشقة فوجدنا كوكبة من الفنانين والمثقفين أذكر منهم حجازي الرسام وعدلي رزق الله الرسام برضه، ومحيى اللباد أيضاً، والأستاذ "ميم عين" الزعيم الناصري العلم وكان أهم الحاضرين من وجهة نظري أنا والشيخ إمام هو الأستاذ الحسيني المدرس، شخص حليوة عينه ملونة وبس.. لكن بيستمد أهميته من كونه ماسك قسم الطبيخ والمزاج، وبالمناسبة هو مش مدرس دا موظف في وزارة التموين مع محمد جاد، لكن أنا أول ما شفته إداني انطباع إنه مدرس فعاملته على هذا الأساس، وهو قبل يتعامل على أساس أنه الأستاذ الحسيني المدرس.. 
      رقعنا العشوة المتينة وسلكنا الحناجر وبدأنا الشغل بالعزف الساحر.. الشيخ إمام بالعود وحسن الموجي بالرق، ودخلنا في موشح سيد درويش الخالد "يا شادي الألحان".
      وكان رد الفعل مشجعاً فبدأنا نقول شغلنا وأثناء ما كنا بنقول أغنية شرم برم خرج محمد جاد عن جادة الوقار وسأل عدلي رزق الله: 
      - مين اللي كاتب الكلام ده؟!
      فشاور له عليَّ، وفوجئت بمحمد جاد نازل على قصبة رجلي بخشبة وهو بيقول لي: 
      - يا ابن الكلب يا حيوان.. أنت طلعت لهم منين؟ 
      الضربة كانت قوية لكن الرسالة وصلتني.. رسالة الحب اللي ربط بيني وبين محمد جاد من يومها حتى كتابة هذه السطور.. 
      محمد جاد فلاح من بركة السبع زحف مع النازحين إلى قاهرة المعز بحثاً عن مكان تحت الشمس.. مصري الانتماء والثقافة.. مشحون بالحب والإعزاز والفخر بتاريخ مصر المحروسة وبأستاذه العظيم الراحل الدكتور حسين فوزي.. نبغ في كتابة المقالة الصحفية والقصة القصيرة والرسم!! 
      ومع كل هذا فضل محمد جاد في الظل بسبب خجله وعدم قدرته على الحديث عن نفسه.. عمري ما سمعته بيقول أنا وإذا قال رأي في أي مسألة ينسب الرأي ده لأساتذته حسين فوزي أو زكي نجيب محمود أو سليم حسن عاشق مصر الفرعونية العظيم.. أنا عرفت من محمد جاد مين هو إخناتون أول الأنبياء وصاحب أول ثورة اجتماعية في تاريخ الإنسانية، وعرفت منه ابن إياس المؤرخ الشعبي المصري العظيم.. حاجات كتير علمهالي محمد جاد وهو لا يدري.. المهم إن الليلة دي – ليلة البطاطس والهبر – كانت بداية لمرحلة جديدة في مشوارنا الفني أضيف فيها صوت قوي وواضح النبرات والانحياز للناس الغلابة ضد الظلم والقهر والجهل. وفي ذات ليلة كنا سهرانين في شقة العجوزة وكان الحدث الرئيسي اللي استحوذ على اهتمامات ومناقشات الحاضرين هو مظاهرات طلبة الجامعة اللي نزلوا الشارع لأول مرة منذ عام 1953 متظاهرين ضد ما سمي آنذاك بأحكام الطيران. 
      كانت المحكمة العسكرية العليا جداً انعقدت بناء على ضغط الرأي العام لمحاسبة المسئولين عن الهزيمة العسكرية المهينة اللي سموها النكسة، وبعد جلسات ومداولات أصدرت المحكمة الموقرة مجموعة من الأحكام المضحكة، فانفجر الغضب من الصدور، وكانت قمة الغضب هي نزول طلبة الجامعة إلى الشارع في مظاهرات عارمة رددت مجموعة من الشعارات كان أخطرها وأوجعها.. 
      - لا صدقي ولا الغول.. عبد الناصر المسئول.. 
*	*	*




الفاجومي (27)

مبعــوث حكـومـــي
بــــدرجــــــــــــــة
نــــاقـــــــد أدبـــي
      

      
      نزلت قوات شعراوي جمعة المدربة "تدريب عالي" واستخدمت كل فنون وأسلحة القتال ضد الطلبة الوطنيين العزل إلاَّ من حبهم لمصر وغضبهم لشرفها.. 
      وكما هي العادة سارعت الأقلام المشبوهة تتهم شباب مصر بالخيانة والعمالة عشان يقطعوا الطريق على أي قلم شريف يدافع عن الطلبة ويعرض وجهة نظرهم. 
      وكان محمد جاد هو الفنان المصري الوحيد الذي قال رأيه في المسألة ووقف جنب شباب مصر في أول تجربة شعرية يكتبها: 
      يام المطاهر 
      رشي الملح سبع مرات 
      ومع الزرغوتة احكي حدوتة 
      تعلب فات 
      إلا المطاهر شافها مظاهر 
      طب سكات وبإيده شرخ 
      بنيان وصرخ 
      وكتب ترخ 
      ما احناش بقرات
      .......................
      وعند محمد جاد ليلة سهرة شقة العجوز شفت عدلي رزق الـله ومن ساعتها بقينا صحاب.. ممكن ما نشوفش بعض سنين طويلة لكن أنا على طول بابقى مستنية.. هو كمان بيبقى عارف إني مستنية يروح جاي فجأة أروح أنا بمنتهى الندالة مسلم عليه عادي وكأننا كنا مع بعض إمبارح.. هو كمان شكله أليط.. يعني محمد علي بس علي بشواتي، والغريب إني أقابل البرنس عدلي في جحر محمد جاد الرب علي الكائن ببدروم العجوزة اللي محمد جاد من باب المنجهة بيسميه "شقة العجوزة"! 
      وعدلي رزق اللـه مش برنس في شكله وبس.. لأ دا برنس في تصرفاته ما عندوش حاجة جهجهوني.. كل شيء عنده مترتب ومنتظم.. وتلاقيه كده بيتصرف على أقل من أقل من مهله.. ما يتكلمش عمال على بطال.. كلمه رطل وعشرة رطل.. وبيعرف ابن الحرام ينقي الكلمات اللي توصل لك هو عايز يقول لك إيه.. وبس. 
      يعني بلا مؤاخذة ما بيسخنش زي حالاتي في الكلام ولا بيتحمق ويروح فاقع له بقين زفرين وساعة الجد يسحب جيزه ويهرش في عرق الهيافة زي بعضهم. 
      ذات يوم جاني على ريق النوم فطرنا وشربنا الشاي والذي منه ولعبنا عشرتين طاولة واحد وتلاتين ومش فاكر يومها مين غلب. 
      هو دايماً يزعم إنه ما بيتغلبش طاولة ولو قلت له اللي بدعها اتغلب يقولك "أنا اللي غلبته" وأثناء ما وقف عشان ينزل قال لي وكأنه تذكر فجأة: 
      - أيوه صحيح.. أنا جايب لك رسالة من رجاء النقاش. 
      كانت أيام بقي "الله لا عاد يعودها" كان رجاء النقاش زي ما بيقولوا – ملء السمع والبصر – تفتح راديو تلاقيه، تفتح تليفزيون، تفتح كتاب تفتح جرنال، تفتح مجلة تلاقي الأستاذ رجاء النقاش قاعد ومربع في وسط الفطاحل من نجوم الثقافة والفن والإعلام. 
      أنا ربك والحق قلبي كان حيفط من حلقي من شدة الفرح.. قلت في عقل بالي: 
      - رجاء النقاش بجلالة قدره باعت لشخصي الضعيف رسالة؟! ومع مين؟ مع البرنس عدلي رزق اللـه؟ كده يبقى تمام.. أصل رجاء النقاش يعني الحكومة.. طب الحكومة حتبعت لنا رسالة ليه؟ لازم صوتنا وصل فوق ووصل بقوة وأهم طالبين يعملوا معانا مفاوضات على غرار مفاوضات باريس اللي دخلوها الأمريكان مجبرين مع ممثلي الفيت كونج.. جبهة تحرير فيتنام. 
      إذن ها هو المبعوث الشخصي بالباب ويطلب الإذن بالمثول. 
      - فليتفضل. 
      ورحت واخد لك بوز شديد وتخيلت نفسي محاط بالصحفيين والعدسات عماله تطلع شرار وقلت لعدلي بألاطة:
      - رسالة إيه يا عزيزي؟.. أوجز أرجوك. 
      ضحك عدلي وجاب سيرة المرحومة أمي بشكل غير محترم وبعدين قال لي: 
      - هو عايز ييجي هنا. 
      قلت له: 
      - أهلاً بأي حد ييجي من طرفك. 
      قال لي: 
      - لا وحياة أمك.. هو مش من طرفي.. أنا بلغتك الرسالة وأنت حر تقبل أو ترفض.. لكن ما ترجعش تقول دا عدلي هو اللي جابهولي. 
      كلام يخلي الفار يلعب في عب الأسد، لكن ميول الاستعراض والمغامرة والفضول حسمت المسألة فقلت له: 
      - يتفضل وفورًا. 
      قال لي: 
      - فورًا إزاي؟ هوَّ ف جيبي! أنا بكره ح أبلغه بموافقتك وآجي أقولك ع الموعد اللي هو يحدده. 
      قلت له: 
      - ماشي. 
      وخلال يومين كان بيتنا الحقير بيتشرف باستقبال الأستاذ رجاء النقاش وبمعيته كوكبة من الصحفيين الشبان. 
      - أهلاً بالتليفزيون. 
      بدأنا نغني وأنا عيني ع الضيف الكبير.. كان في حالة ذهول تام، أنا اللي كنت باختار الأغاني فقدمنا لهم وجبة حراقة من الأغاني والقصايد وكان ضمنها – حسب المتبع – أغنية "الحمد لله خبطنا" وبعد انتهاء البرنامج بدأت أرحب بالزائر العظيم، ومرافقيه الغر الميامين، ونقلت لهم إحساسنا الغامر بالسعادة بمناسبة هذه الزيارة الميمونة لمنزلنا حقير الشأن والمنظر.. وانفتح خط المجاملات الحارة وتألق الشيخ إمام كعادته في اختيار عبارات التكريم والمديح والثناء وفضل يكيِّل لحد ما غرَّق الضيوف الكرام. 
      وقرر الأستاذ رجاء الدخول مباشرة في الموضوع وبدأ بالتعليق على ما حدث: 
      - دا شيء مدهش والله العظيم.. إزاي الفن العظيم ده تحجبوه عن الناس؟!.. ثم أدلى بالتصريح الخطير التالي: 
      - أنا ح أسس حزب وأسميه حزب الشيخ إمام، وح أكون من أعضائه. 
      ثم تساءل على استحياء: 
      - يا ترى تقبلوني يا شيخ إمام؟ 
      وكان إمام لسه عايش الدور فتقمص روح طه حسين وقال بنفس صوت طه حسين: 
      - بل أنت مؤسسه وزعيمه إلى الأبد يا أستاذ رجاء وإليك يدي والله على ما نقول شهيد. 
      قلت في عقل بالي: 
      - يا ولاد الكااالب.. في قعدة واحدة تأسسوا الحزب وتنتخبوا الرئيس وتبايعوه إلى الأبد!!!
      وأخيراً وبلا مجاملات طلب الأستاذ رجاء إننا نظهر معاه في التليفزيون من خلال برنامجه الأسبوعي "شريط تسجيل".
      وفوجئنا جميعاً بالشيخ إمام بيقول بمنتهى الجليطة: 
      - لا.. كله إلاَّ التليفزيون.. أنا أربأ بنفسي وبفني أن يصل للناس من خلال التليفزيون.. قال تليفزيون قال.. لا يا سيدي يتفح الله. 
      وذهل رجاء النقاش من عنف رد فعل الرجل الفاضل المهذب المجامل صاحب الحزب اللي لسه متأسس وزي ما بيقولوا "أُسقط في يده"، هو ما أسقطش قوي لأنه تماسك وضحك وبدأ يستفسر عن أصل العداوة بين الشيخ والتليفزيون. 
      عايز الجد ولا ابن عمه؟ أنا عارف السبب ورأيي إن رد فعل إمام كان طبيعي جداً لأن اللي عمله معانا التليفزيون ما يتعملش. 
*	*	*
      إحنا من كام شهر كنا على وشك اقتحام مبنى التليفزيون شخصياً.. لكن ما تزل قدم عن قدم إلاَّ بأمر الله.. ربنا ما كتبهلناش ورجعنا قفانا يقمر عيش.. 
      والعبارة إن السيدة عايدة شكري المذيعة الأولى في إذاعة الشعب كانت في زيارة لبيت الشيخ عبد السلام بدعوة من زميلتها المذيعة الأولى في البرنامج العام السيدة جمالات الزيادي رحمة الله عليها. 
      وزي ما تقول إن سيرتنا جت فطلبت عايدة شكري من جمالات شريط عليه أغاني الشيخ إمام، وتطوع الفتى الجميل جمال الموجي بتلبيه رغبة الضيفة لقيناه جاي وبيسألنا عن شريط ولحسن الحظ ما كانش فيه.. بصيت على إمام لقيته مبتسم بزهو لغاية دلوقتي مش عارف كان مصدره إيه؟ 
      سألت جمال: 
      - أنتوا اتغديتوا؟ 
      فهم القصد فابتسم وقال لي: 
      - لسه.. وانتوا؟
      قلت: 
      - برضه لسه. 
      قال لي: 
      - خلاص تاهت ولقيناها أنا ح آخد العود وأسبقكوا وأنت تجيب مولانا وتيجوا ع البيت نتغدا مع بعض ولو مولانا مزاجه راق وحب يتكرم علينا بحاجة نبقى أسعد ناس في الدنيا.
      قلت له: 
      - طب ولو مولانا غَب جامد في الأكل ومزاجه اتعكر وما غناش؟ 
      قال لي: 
      - يبقى كفاية علينا إننا حنتآنس بيكم.. هو دا شوية؟ 
      قول سفحنا الغدوة المتينة والشهادة لله إن كميات البروتين اللي بلعها مولانا قصاد عيني تبشم وتسطل تلاتين مجاور أزهري على الأقل شرطاً يكونوا من بني فجعان. 
      وبدأ الشيخ يرد الجميل فأبدع واتسلطن وغنى بشكل أدهش الحاضرين وخاصة عايدة شكري اللي قالت كلام.. أنا اللي ما عنديش أي فكرة عن الأدب ومشتقاته بدأت أخجل وخدودي تحمر ما أعرفش جابت الحمار منين؟ والحقيقة إن عايدة شكري من الشخصيات اللي لو شفتها مرة واحدة ما تقدرش تنساها.. إنسانة مثقفة تقطر عذوبة ومودة.. حتى صوتها.. منتهى الرقة إلى جانب أنها إنسانة ولوفة وبسيطة. 
      قول قبل ما تنتهي القعدة كنا اتفقنا على إننا نعمل مجموعة من الشعارات الغنائية ونهديها لإذاعة الشعب يحطوها في الفقرات اللي بين البرامج الرئيسية، وخدنا مهلة أسبوع، وحتكون هي سايبة لنا خبر عند الأمن في التليفزيون نروح نسجلهم ونرجع. 
      يقوم يشاء السميع العليم إنه يكرمنا بزيارة ميمونة ومفاجأة من الزميل محمد جاد في نفس الليل وبمجرد ياخويا ما قلنا له ع الموضوع راح مطلع ورقة وقلم..! ابن المجنونة في خلال نص ساعة كان كاتب شعارين: واحد دفاعاً عن المرأة والتاني ضد العنصرية. 
      ومسك إمام العود وهاتك يا تنجيد.. ما فتتش ساعة زمن إلاَّ وكنا قاعدين نغني الشعارين، واتلموا علينا عيال الحارة بقيادة لبيبة بنت جارنا إبراهيم هاجة اللي نزلت زغاريت طول ما احنا شغالين وبقت زفة. 
*	*	*

الفاجومي (28)

أنـــــــــا وإمــــام
والأستــــــاذ هيكل
فــــي مــجلــــس
الأمــــن القــــومي
      

      
      أنا بيني وبينك دماغي ضرب (تاني) والغيرة شعوطت صرمي رحت ماسك الورق والقلم ونزلت لك حرت وقوام قوام خلصت أنا كمان شعارين وما حدش أحسن من حد!
      (الغربة) و(الأوله بلدي). 
      وراح إمام ابن العفاريت شايطهم فبقى رصيدنا أربع شعارات في ليلة واحدة بفضل جنان محمد جاد وزغاريت لبيبة بنت هاجة و.. عبقرية الشيخ إمام. 
      مجرد ما نور الصبح شقشق نزلنا فطرنا الفول من عند فوزي العجيب، وسابنا محمد جاد وروَّح وبقينا لوحدنا أنا والشيخ إمام.. وسألته: 
      - إنت حتنام؟ 
      قال لي: 
      - لأ.. وأنت؟ 
      قلت له: 
      - مش جاي لي نوم م الفرحة. 
      قال لي: 
      - طب هو احنا يعني يعني.. ما معناش اصطباحة؟ 
      قلت له: 
      - ولا الوتكه.. أنت إيه يا إمام.. ما بتشبعش؟!
      قال لي: 
      - يعني انت بتشبع؟ 
      قلت له: 
      - طب ما تيجي بينا نتمشاها أفرنجي لغاية التليفزيون.. منها تنشيط ومنها نعمل مفاجأة لعايدة شكري ونسجل لها الأربع شعارات ونيجي.. 
      وبعدين سألته: 
      - ولاَّ أنت تعبان؟ 
      قال لي: 
      - دا أنت اللي تعبان.. أنا خرمان. 
      قلت له: 
      - على ما نروح ونيجي يكون خلق في قضاه رحمة.. هيه؟ أنت واد جامد؟ 
      قال لي: 
      - أنا واد جامد قوي.. قوي جداً خالص.. ياللا بينا. 
      حطينا كتفنا في كتف بعض وفضلنا نتدألج لحد ما وصلنا ماسبيرو.. دخلنا ع الأمن أنججيه وإمام معلق العود في دراعه الشمال.. صباح الخير.. ما حدش رد.. إمام اتاخد.. خفت ليقفِّل ويبوظ المشوار.. قلت لبتاع الأمن: 
      - احنا عندنا معاد مع الأستاذة عايدة شكري. 
      بص لنا من فوق لتحت بمنتهى القرف وسأل إمام: 
      - إنت بتشتغل إيه؟ 
      قال له: 
      - إنت شايف إيه؟ 
      قال له: 
      - أنا شايف قدامي راجل كفيف وشايل عود.. تبقى أنت يا إمه مطرب يا إمه ملحن. 
      قال له: 
      - طب ما أنت نبيه أهُهُ.
      قال له: 
      - واللي معاك دا بيشتغل إيه؟ 
      قال له: 
      - دا الأستاذ الشاعر أحمد فؤاد نجم. 
      ضحك وقال لي باستظراف: 
      - شاعر.. شاعر بإيه؟!
      راحوا ضاحكين وقال واحد منهم: 
      - شاعر بمغص. 
      وراحوا ضاحكين تاني. 
      قال لي: 
      - طب ما تشعر لنا شوية. 
      قلت له: 
      - أمك اسمها حنفي.. وأبوك عايش في كنفي. 
      وعينك ما تشوف إلاَّ النور.. أربعة شداد غلاظ بقوا يدألجونا على سلالم التليفزيون زي براميل الزيت، وإمام متأبد في العود سلمه ييجي فوقه وسلمه ييجي تحته.. لكن ستر ربك خرج العود من التجربة صاغ سليم، وسمعنا من خلال ضحكهم صوت جهوري بيقول لنا: 
      - ياللا يا زبالة يا ولاد الكلب.. إياك تعتب هنا تاني أنت وهو. 
      ولقيت الناس ملمومة بتتفرج زي عادة المصريين وصوت بيقول: 
      - هما عملوا إيه دول؟..
      ورد عليه صوت تاني: 
      - لازم كانوا جايين يغنوا بالعافية..
      أنا طلعت عليَّ بضحك، لكن فوجئت بالشيخ إمام متألم وحزين وحاسس بالإهانة ودموعه نازلة على خدوده. 
      قلت له: 
      - إنت زعلت؟ 
      ما ردش عليَّ. 
      طبطبت عليه وبسته وقلت له: 
      - جرى إيه ياد يا خرع أنت.. بقى شوية بقر زي دول يزعلوك برضه؟!
      وبعدين وحياة العيش والملح وراس سيدنا الحسين.. لو عايز تخش المخروب ده لأدخلك من أوسع الأبواب. 
      المهم – العود ما جرالوش حاجة، لكن الشيخ إمام هو اللي انشرخ، وفضلت الحكاية دي مسيطرة على مزاجه فترة طويلة. 
      عرفت بقى إيه عبارة التليفزيون معانا وليه إمام هب في رجاء النقاش؟ 
      قلت له في ودنه: 
      - هدَّي اللعب وسيبني اتصرف. 
      وقلت للأستاذ رجاء: 
      - ما تزعلش م الشيخ إمام هو أصله ما بيحبش التليفزيون لكن عشان عيونك لازم يروح معاك.. وحيروح لوحده كمان.. 
      قال لي: 
      - دا جميل جداً. 
      قالها وكأنه خرج من ورطة.. وتاني يوم جت عربية خدت الشيخ إمام العصر ورجعته الساعة عشرة بالليل.. كانت السعادة طافحة على وشه.. سألته: 
      - سجلتوا إيه؟ 
      قال لي: 
      - سجلنا الغربة وعم السيد. 
      وقعد حكى لنا ازاي اتلموا عليه في التليفزيون ورحبوا بيه وازاي هو فكر يبصق على موظفين الأمن وهو خارج.. وكان سعيد جداً وهو بيحكي لي إن: 
      - الست شريفة فاضل قابلته بالأحضان وطلبت منه يسمعها حاجة فقعد سمعها عشق الصبايا وطارت بيها في السما وطلبتها منه عشان تغنيها فوافق فوراً على اعتبار إننا روح واحدة في جسدين!!
*	*	*
      على أثر إذاعة برنامج شريط تسجيل وضحت الرؤية.. مجموعة المكالمات التليفونية وبعدها الرسائل اللي انهالت على مبنى التليفزيون تسأل عن مين المغني الضرير اللي ظهر في البرنامج أكدت للمغنيين أن المسألة أكبر كتير من دماغ السادة كتاب التقارير السرية اللي كان رأيهم إننا شوية حشاشين جعانين وموتورين ونازلين شتيمة في الحكومة عمال على بطال، وإن مافيش لا فن ولا يحزنون، وإذا كان الأستاذ هيكل قال في اجتماع مجلس الأمن القومي – بعد كده -: 
      - هذه صرخة جوع، وسوف نقتلهما بالتخمة. 
      فالأستاذ سليمان جميل – حامي حمى الفن – قال على صفحات الأهرام الغراء في مقال بعنوان – المثقفون والشيخ إمام – إن الجماعة دول قاعدين يحششوا، ومن خلال الدخان الأزرق بيقولوا الكلام الفارغ ده!!
      وتساءل بمرارة.. أين أجهزة الاتحاد الاشتراكي وأين أجهزة أمن الدولة!! 
      .. المهم.. انفتحت علينا شبابيك الدنيا الواسعة.. ونجح بعض الصحفيين في الوصول إلى مجاهل حوش آدم عيانًا بياناً وفي وضح النهار.. بعضهم جه للرصد والنشر والبعض الآخر جه للفرجة والدهشة.. والبعض جه لكتابة التقارير. 
      وارتفع معدل الدعوات الخارجية بصورة مذهلة – فبقى اللي ييجي بدري هو اللي يفوز بينا.. واتفرج يا فؤاد يابن هانم وشوف الدنيا واغرق يا شيخ إمام في اللحوم والأسماك والطيور اللي كنت بتسمع عنها في الحواديت.. 
*	*	*




الفاجومي (29)

.. وكلمــــا جــــاءوا
للفرجــــة عليـــنــا
تفرجت أنا عليهـــم!
      

      
      قبل ما نخش في المعمعة الإعلامية عايز أقول إن الصديقين فهمي حسين ومحمد حجي وبمبادرة شخصية سبقوا العاصفة وزارونا في حوش آدم عشان يكتبوا عننا مقالة في مجلة صباح الخير تحت عنوان "الحارة المصرية تغني لجيفارا". 
      يومها استمتعت برسومات حجي الجميلة.. رسم المكان بما فيه ومن فيه. 
      كان موجود فؤاد قاعود ومحمد علي ومحمود اللبان والشيخ إمام وأنا.. وحسب رغبة حجي فضلت أنا للآخر.. ولما قعدت قدامه عشان يرسمني ماركزتش زي عوايدي.. فقال لي: 
      - يا ابني اهمد شوية خليني أعرف أرسمك.. دنا بارسمك بتحيز. 
      وكتب الأستاذ فهمي حسين عن المكان العجيب اللي طلع من أحشائه الصوت اللي غنى في رثاء جيفارا العظيم ولما استعرض سكان المكان قال عن شخصي الضعيف – ومنهم الشاعر أحمد فؤاد نجم غزير الإنتاج الجيد قليل الحظ مع هذا في فرص الذيوع والانتشار – أنا بس حبيت أسجل الوقعة دي عشان كل واحد ياخد حقه. 
      نرجع لموال المعمعة الإعلامية والشهرة اللي هبطت علينا في أعقاب الزيارة الميمونة اللي كرمنا بيها الأستاذ رجاء النقاش وصحبته. 
      أصوات مختلطة صدرت عن كل قنوات الإعلام المرئي والمسموع والمقروء والرادار والأشعة فوق البنفسجية. 
      كله بيتكلم عن الظاهرة الشيطانية اللي برزت فجأة من تحت أنقاض بيت متهالك في حارة حوش آدم يحمل رقم 2. 
      ناس كانت مع.. ناس كانت ضد ومحسوبك آخر استهبال راسم العبط وعمال أتفرج على دول ودول. 
      كل رموز الثقافة والفن والإعلام تقريباً.. يا إما جم يتفرجوا علينا في حوش آدم يا إما سحبونا على أرضهم في السهرات الخاصة وكله كان بيتفرج وهو مدهوش وعشان كده ما حدش فيهم خد باله مني وأنا باتفرج عليهم! 
      لكن على أي حال الأمر ما سلمش من مكاسب شخصية عظيمة للعبد الفقير مثلاً.. 
      بعد حفلة نقابة الصحفيين الأولى قال لي الأستاذ رجاء النقاش: 
      - دا محمود حسن إسماعيل معجب بيك جداً وعايز يشوفك. 
      أنا ما صدقتش وداني.. قلت له: 
      - محمود حسن إسماعيل مين؟ 
      قال لي: 
      - الشاعر. 
      وبدأت أكلم نفسي: 
      - محمود حسن إسماعيل معجب بي أنا؟ يا خرابي يا أمه.. شاعر النهر الخالد العظيم اللي كنت مجرد ما أسمع اسمه بدني يتلبش وأحس كأني واقف قدام مقصورة سيدنا الحسين طالب الصفح والرضا!
      أنا صحيح عمري ما شفته ولا حتى في الصورة لأنه ما كانش من نجوم الإعلام لكن أنا رسمت له صورة في خيالي.. فارس ملثم وممتطي صهوة حصان عربي من نسل الأدهم حصان عنتر العبسي فارس الفرسان وقاهر الشجعان وكانت الصورة دي بتبقى قدام عنيا كل ما أسمع عبد الوهاب يغني له: 
      نحن شعب عربي واحد 
      ضمه في حومة البعث طريق 
      الهدى والحق من أعلامه 
      وإباء الروح 
      والعهد الوثيق 
      أذن الفجر على أيامنا 
      وسرى فوق روابيها الشروق 
*	*	*
      قلت لرجاء: 
      - إنت بتشوفه يا أستاذ رجاء؟ 
      ضحك وقال لي: 
      - أيوه وهو عايز يشوفك. 
      قلت له: 
      - إمتى؟ 
      قال لي: 
      - زي ما تحب. 
      قلت له: 
      - أحب حالاً.. دلوقتي. 
      قال لي: 
      - خلاص بكرة نروح له المكتب. 
*	*	*
      تاني يوم كنا عنده في المكتب وما حدش يسألني المكتب كان فين؟.. لأني وأنا ماشي مع الأستاذ رجاء ما كنتش شايف السكة.. أنا كنت عمال أرسم في عقل بالي صورة اللقاء.. وفجأة لقيتني وجهاً لوجه مع شاعر النهر الخالد. 
      ما أقدرش أقول إن صورة الواقع كانت مطابقة لصورة الخيال.. في الخيال كان ملثم فما شفتش ملامحه وكان راكب حصان فما قستش طوله وعرضه لكن هنا في المكتب كان إنسان عادي شعره الكثيف المجعد الأبيض كان نايم على ورا ووشه النحاسي الممصوص كأنه تمثال فرعوني اندفن في طمي النيل وطلع اتحمص تحت شمس أسوان الملتهبة.. أول ما بصيت في وشه افتكرت: 
      على صهد الأرض السمرا 
      وأنا أبوي النيل سواني 
      ممصوص وخشن من برا 
      زي الطينة الأسواني 
      والخضره في جلبي وجلبي 
      دايماً على طرف لساني 
*	*	*
      فقت من سرحاني لقيتني في حضنه وهو بيردد جملة لسه مش فاهمها لغاية دلوقتي.. كان بيقول: 
      - هذا شاعر يا أستاذ رجاء.. ناشدتك الله هذا شاعر.. كررها أكثر من مرة وأنا واقف زي الجحش مش فاهم حاجة.. لكن صورة اللقاء ده فضلت محفورة على صفحة قلبي.. وجرى ما جرى ودخلت المعتقل وخرجت منه ودخلت تاني وخرجت ثالث ودخلت رابع وهكذا إلى أن جاني خبر موت الشاعر الفارس محمود حسن إسماعيل في الغربة.. مات في الكويت يا ولداه! ما تعرفش كان هناك في شيخوخته بيعمل إيه؟ بيحسن دخله ولا هربان من الجحود والتجاهل والقفهر اللي شافه هنا.. هنا في مصر وعلى شط النهر اللي غناه وغنى له.. 
      الغريب في أمر محمود حسن إسماعيل إنه عاش في وطنه غربة العصافير وهاجر منه هجرة العصافير وفي المهجر مات موتة العصافير. 
      انقطع التيار الكهربائي فجأة واتعطل جهاز التكييف.. وفرفر عصفور النيل الأخضر ومات.. مات عطشان في الصحرا!!
*	*	*
      ما تقولشي هو دمل وانفقع! يا سبحان الله.. كان فيه دا كله؟ هي مجرد إشارة وصدرت عن أبصر مين.. ودول قالوا: 
      - خد عندك. 
      مطر مقالات ودراسات وريبورتاجات صحفية نزل يرخ يرخ على قرعة بنت أخت القراء العرب: بخصوص الثنائي اللي ظهر فجأة في حوش آدم. ناس قالوا علينا ظاهرة، وناس قالوا لا دا الرد الشعبي على الهزيمة العسكرية، وناس سمونا "الإرهاصة" وناس سمونا "المخاض" دا الكلام دا هنا في مصر.. خد عندك بقى في الوطن العربي السعيد في تونس والمغرب كان اسمنا – الشجب التحتي! – وفي سوريا ولبنان كان اسمنا – صوت نقمة الجماهير – أما في الشقيق العراق "ودا اللي كان عاجب الشيخ إمام جداً" فكان اسمنا زمجرة الغضب الآتي. 
      لأ ومين بقى اللي كتب؟ مثلاً مثلاً.. الدكتور فؤاد زكريا رئيس تحرير مجلة الفكر المعاصر – آنذاك – والأستاذ محمود أمين العالم رئيس مجلس إدارة دار أخبار اليوم – آنذاك برضه – والدكتور حسن حنفي والدكتور لويس عوض والأستاذ كامل زهيري نقيب الصحفيين والأستاذ عبد الرحمن الخميسي والأستاذ محمود السعدني والأستاذ جلال السيد والأستاذ محمد تبارك وكله تقريباً كان.. آنذاك! 
      .. الوحيد اللي ماكانش – آنذاك – هو الفلاح الفصيح عمدة مصطبة الكلام وعم المتكلمين وبر الأمان لأي فلاح فصيح شايف وخايف وعايز يفضفض بالكلام يقوم يروح يرمي حموله على كتاف شيال الحمول وقطب الرجال، عبد الفتاح الجمل، فلاح النيل الفصيح. 
      .. الراجل ده ما انجرش ف الزفة الأولانية.. فضل ساكت لحد ما المراكب اتحرقت وكشروا لنا عن أنيابهم ولفقوا لنا قضية المخدرات. راح كاتب عمود في جريدة المساء اللي كان هو رئيس تحريرها بيشد على إيدينا ويقول لنا أنا معاكم ومعايا كل ولاد مصر الطيبين وبيقول في نهاية العمود – يا عمنا الشيخ إمام ويا فتى الفتيان نجم أشد على أيديكما وأحيى فيكما العناد. 
      تصدق بإيه إن العمود ده ونسني – آنذاك – وكأنه كتيبة صواريخ بتحمينا.. نرجع بقى للزفة الأولانية. 
      آنذاك كانت مجلة الكواكب في مقدمة الموكب وحصلت على سبق صحفي عبارة عن حفل ساهر حتنظمه في نقابة الصحفيين للثنائي اللي ملا الدنيا وشغل الناس مع الاعتذار الشديد لعمنا المتنبي.. وفعلاً اتحدد موعد الحفلة وكانت الدعوة عامة كمان قررت مجلة الكواكب إقامة معرض لتماثيل الفنان التلقائي محمود اللبان بمبنى دار الهلال. 
      وحكاية تلقائية محمود اللبان بدأت بعد محمد جاد ما رجله خدت ع الحتة ويومياً عامل السكة قياسة، ورايح جاي ع الخط زي ترماي المدبح وذات مرة شاف محمود اللبان بيعمل لنا منقد لزوم القعدة.. كان يجيب صفيحة السمنة التلاتة كيلو ويقصها نصين ياخد النص ويجيب كوز سلمون مفتوح من الناحيتين ويركبه فوق ويثبته بالجبس يقوم يبقى مدخنة ويكسيها جبس م الجنبين فتبقى شبيهة بالضريح أبو مادنه ويفتح لها هوّاية من تحت تجبد الهوا على فوق يخلي الفحم آخر صهللة! قوم أنت يا عم محمد يا جاد انسطل وافضل برق في المنقد حبتين وروح صارخ في وش محمود اللبان لبش جتته أكثر ما هي متلبشة: 
      - إيه ده؟ دا فن تشكيلي!.. يخرب بيت أبوك يا محمود يا ابن الكلب.. 
      وقبل محمود ما يستوعب الصدمة كان محمد جاد ضارب إيده في جيب السويتر الجلد البني ومطلع جنيه – يدبح الفرخة – أيام ما كان الجنيه جنيه – وقال له: 
      - الصبح تعمل لي واحد زي ده.. 
* * *

الفاجومي (30)

50 جنيـــــــــــــه
عـــربون صداقــــة
مــن الحكومـــــــة!
       
      

      
      محمود اللبان فضل يبرّق في وش محمد جاد بنوع من التوجس لأن محمود أساساً ما يخافش في حياته إلاَّ من حاجتين.. العسكري والمجنون! 
      وصرخ محمد جاد تاني في وش محمود المرعوب: 
      - أنت بتبرّق لي كده ليه؟ أنت مش مصدق إنك فنان تلقائي؟ 
      وافتعل محمود ضحكة يطمن بيها نفسه وبص للي قاعدين وقال: 
      - يا جدعان حوشوا الجدع ده عني.. دا ابن كلب صحيح.. أنت جاي تخرم دماغنا على آخر الزمن.. فنان إيه ونيلة إيه؟.. قال بعد ما شاب ودوه الكُتاب.. يلعن أموات أمك.. 
      وبرّق محمد جاد في وش محمود اللبان وصرخ: 
      - أنت حمار.. شاب إيه وكتاب إيه؟.. أنت عارف نجيب محفوظ نشر وهو عنده كام سنة؟. أربعين سنة يا حمار.. وعارف موزارت كتب أول كونشرتو وهو عنده كام سنة؟ تسع سنين يا طور.. وأنت قاعد لي هنا تبيع لبن زبادي؟!
      وراح رامي له الجنيه في حجره وقال له: 
      - أمسك.. الصبح آجي ألاقيك عامل لي واحد زي ده.. 
      ودي كانت نهاية معمل الألبان البدائي.. تعلق المعلم محمود حسين عاشور الشهير فيما بعد بالفنان التلقائي محمود اللبان اللي اعترفت الأوساط الفنية في مصر والوطن العربي بأصالة موهبته واتعاملت معاه الدولة على أساس أنه فنان متفرغ لعدة سنوات أقام خلالها مجموعة المعارض الفنية الناجحة جداً في أرقى صالات العرض بالقاهرة والأقاليم. 
      نيجي بقى لقنوات الإعلام المسموعة والمرئية.. 
      أولاً إذاعة الشعب كان رئيسها آنذاك الفنان فاروق خورشيد بدأوا يذيعوا أغانينا بشكل مكثف لدرجة إني سمعت "جيفارا مات" وأنا ماشي في الزمالك! وكلفونا نعمل لهم شغل خاص وبالإذاعة فقدمنا لهم مجموعة من الشعارات وعملنا تترات لعدة برامج ثابتة زي "محو الأمية" و"غناوي" وكتبت لهم ملحمة شعرية عن غاندي محرر الهند العظيم. 
      واتحول منزلنا الحقير إلى شبه محل إقامة لمجموعة المذيعين والمخرجين بإذاعة الشعب.. سهير الحارتي وعايدة شكري وعايدة مرسي وعبد الفتاح الصبح وإسماعيل العادلي والمرحوم عبد الرازق قنديل وسمير حسين ومدحت زكي.. 
      كانوا فرحانين بينا قوي وكأنهم لاقيين لقية! معلوم.. مجموعة من الشباب الوطني مجروحين في كرامتهم وبيدوروا على مَخرَج من أزمتهم اللي هي أزمة الوطن المهزوم وبحكم وضعهم في جهاز الإعلام شايفين الصورة قد إيه كئيبة وسودا.. ليه بقى؟ ما هم بيقروا ويسمعوا كل الصحف والإذاعات الممنوعة على الشعب المصري من دون شعوب العالم.. وكأنه غير معني بالموضوع مع إن الخيبة خيبته والقتيل قتيله والتار دين في رقبته هو، لا غيره ولا سواه.. وجهاز الإعلام المصري اللي هما جزء منه قاعد يقول مافيش هزيمة ولا حاجة.. دي مجرد إشاعة لأن العدو الصهيوني الإمبريالي كان قصده يهزم الإرادة ويغير القيادة اللي هي الرئيس عبد الناصر والحمد لله أهو قاعد.. تبقى فين الهزيمة بقى؟!
      وفجأتن يلاقو اتنين أنيميا طالعين من شق في قلب حارة بيقولوا كلام مختلف ويحطو النقط ع الحروف بجرأة وصفها الدكتور لويس عوض لما قال: 
      - نجم ده شجاع شجاعة مريبة. 
      بيتهيألي والله أعلم إن ده كان مصدر دهشتهم وفرحهم بينا إحنا بقى أو أنا بالتحديد كان فرحي بيهم أشد.. ليه بقى؟
      أنا حسبتها مظبوط.. إزاي؟ أنا ح أقولك. 
      إحنا دخلنا شمال في دولة ومش أي دولة.. دي دولة بوليسية عسكرية لها تراث متراكم من انتهاكات حقوق الإنسان ومشهود لها بطول الباع في البطش بالمعارضين وسجلها حافل بجرائم التعذيب الوحشية وضحاياها ما ينعدوش ابتداء بفرج الله الحلو اللي دوبوه في الأسيد وانتهاء بسيد قطب عالم الأدب اللي أعدموه عقاباً على اختلافه معاهم في الرأي من خلال كتاباته.. يعني لا تجمهر ولا جاهر بالصياح! 
      طب إحنا هنروح فين في دول؟ دا إحنا على رأي المثل: يا جحا عد غنمك قال واحدة مكسحة وواحدة عميا.. يبقى إحنا ضايعين ضايعين تراجع ماعدش ينفع.. طب والحل؟ الحل لقيته عند يوسف إدريس في روايته العبقرية (البيضا).. البطل عنده بيهرب في الناس.. في الزحمة.. يبقى إحنا محتاجين زحمة.. ونس يعني.. وهما دول الونس.. 
*	*	*
      ذات صباحٍ جميل دخل علينا شاب أنيق ولابس نضارة طبية وعرفنا بنفسه: 
      - أحمد الجبيلي.. مخرج بصوت العرب. 
      - أهلاً وسهلاً.. 
      إنسان مهذب جداً وشديد التواضع.. حاجة كده زي اللي بييجي في الكلمات المتقاطعة يقولك: خمسة أفقي "خجول" من تلات حروف فيطلع حيي.. قعد الراجل سمع وأبدى إعجابه بأسلوب مهذب جداً وبعدين قال: 
      - أنا جاي من طرف الأستاذ عروق مدير صوت العرب. 
      قلت له: 
      - أهلاً وسهلاً وإزي الأستاذ عروق؟ 
      قال لي: 
      - بخير الحمد لله وبيسلم عليكو جداً وعايز يقابلكو. 
      واندفع الشيخ إمام وقال له: 
      - إحنا ما بنقابلشي الأشكال دي. 
      قلت له: 
      - لأ يا إمام.. الأستاذ عروق راجل شريف. 
      قال لي: 
      - ولما هو شريف بيشتغل معاهم ليه؟ 
      قلت له: 
      - الراجل جالك لحد عندك والمثل بيقول من جاك دارك جاب الحق عليك.. وقلت للأستاذ الجبيلي: 
      - إحنا تحت أمر الأستاذ عروق ويتفضل يشرفنا في أي وقت..
      قال لي: 
      - دا هو منتظركم في مكتبه في الوقت اللي تحددوه. 
      قلت له: 
      - ليكن بكره صباحاً بس لازم حد ييجي ياخدنا عشان الأمن بيمنعنا. 
      تاني يوم الصبح جالنا الأستاذ أحمد الجبيلي ودخلنا إلى مكتب الأستاذ عروق في التليفزيون.. وإحنا داخلين من الباب قلت للشيخ إمام: 
      - صبّح ع الأمن يا إمه. 
      راح قايل بعلو صوته: 
      - صباحو خرا.. 
      وفي مكتب الأستاذ عروق لقينا الأستاذ رجاء النقاش!.. الراجل استقبلنا بحرارة وقال لنا: 
      - إحنا عايزين نتعاون سوا وصوت العرب مفتوح لكل صوت شريف.. وكتب لنا كل واحد شيك بخمسين جنيه وقال لنا بأدب شديد: 
      - دول هدية من صوت العرب. 
      خدنا الشيكين ونزلنا مع الأستاذ رجاء اللي اقترح إن إحنا نقدم برنامج يومي طوال شهر رمضان من صوت العرب اسمه – مع إلحان الشيخ إمام – ويقوم بتقديمه الأستاذ رجاء شخصياً.. 
      قلت له: 
      - بس أنا عندي شرط. 
      قال لي: 
      - اتفضل.. 
      قلت له: 
      - تاخدوا العمل على بعضه أو تسيبوه على بعضه.. يعني مفيش حذف ولا إضافة. 
      الراجل وافق وبدأنا نستعد للتسجيل ولحفلة نقابة الصحفيين. 
      كان حسن الموجي خلع بعد فؤاد قاعود نتيجة الصراع بينه وبين محمد علي وعلى وظيفة الإيقاع، والكلام دا أنا عرفته من حسن الموجي لما رحت أجيبه عشان يحضر معانا الحفلة والتسجيل، والغريب في الأمر إن الشيخ إمام – عالم الموسيقى – كان بيزكي محمد علي اللي مالوش أي علاقة بالموسيقى على حسن الموجي عازف الإيقاع المبدع اللي لا يقل بأي حال عن مستوى أكبر المحترفين!! 
      المهم.. رحت لحسن وبعد محايلة وطبطبة أقنعته وفتنا على فؤاد قاعود في البيت وقلت رأيي اللي اتلخص في إن الشجرة أثمرت وإن كل من ساهم في الزراعة والري أصبح من حقه يجني ثمرة والري أصبح من حقه يجني ثمرة مساهمته وإن إحنا في النهاية أصدقاء ومافيش بيننا أي تناقض ولازم نبقى في الصورة جنب بعض وقمنا من عند فؤاد ع الغورية لقينا الشيخ إمام ومحمد علي مش هناك وأثناء ما إحنا قاعدين سألني فؤاد قاعود: 
      - تفتكر رجاء النقاش حيوافق على وجودنا سوا؟ 
      فقلت له بذهول: 
      - وإيه دخل رجاء النقاش في كده؟ 
      ضحك وقال لي: 
      - مش هو قائد المسيرة.. 
      قلت له: 
      - أنت عارف يا فؤاد إني ماليش قائد.. وأنت أدرى الناس.. 
*	*	*




الفاجومي (31)

     شـاعـــر السلطة الذي
     حبيتــــــه وتابعــــه
     الذي كبيتـــــــــــــه
      

      
      وابتدا القلب البريء الخام يندهش.. ويضنيه البحث عن إجابات للأسئلة الصعبة اللي بدأت تحاصره بإلحاح.. إيه.. فيه إيه؟ الناس بتكذب بمنتهى البساطة ليه؟ كل الناس خايفة من بعضها.. خايفين على إيه؟ والمدهش في الأمر إن اللي أنت خايف منه.. هو نفسه خايف من شخص تاني.. والشخص التاني خايف من شخص تالت.. وهكذا.. 
      مين اللي مخوف الناس دي كلها؟ أكيد شخص قوي جداً وما بيخافشي.. طب تعالى كده نطلعها سلمة سلمة ابتداء من المواطن اللي خايف م المخبر اللي بيخاف م الظابط اللي خايف م المأمور.. حنوصل لأكبر كرسي في القعدة! 
      أنا لما كلمت رجاء النقاش بخصوص ضرورة تواجد فؤاد قاعود معانا ما اعترضش وطلب مني أجيب فؤاد معايا ونقابله الصبح في مكتبه بدار الهلال.. وقد كان واستقبلنا الراجل بترحاب وشربنا القهوة عنده وبعدين قال لي: 
      - سيبنا لوحدنا شوية. 
      فأنا قلت لفؤاد: 
      - أنا منتظرك في الغورية. 
      وخرجت فرحان ورحت بشرت الشيخ إمام بعودة لم الشمل زي زمان ففوجئت بعدم حماسه قلت له: 
      - أنت مش فرحان ليه؟ 
      قال لي: 
      - يا أخي بطَّل الهبل دا بقى.. بقى بعد اللي اتعمل فيك دا كله.. حترجع تاني لعنب ديبه.. 
      قلت له: 
      - يا سيدي أنا مسامح. 
      قال لي: 
      - بس أنما مش مسامح. 
      قلت له: 
      - في إيه؟ 
      قال لي: 
      - في العشرة جنيه اللي سرقوها مني في القطر. 
      ضحكت وقلت له: 
      - بقى أنا بأقولك حاول تتصور منظرنا واحنا كتير ع المسرح تقوللي قطر وترماي.. 
      قال لي: 
      - لا معلش وإذا كنت بتحبني بلاش الموضوع ده. 
      قلت له: 
      - طب وحسن الموجي؟ 
      قال لي: 
      - حسن الموجي ييجي بس ما يتفلسفش عليَّ. 
      وقررت إني أتفاهم مع فؤاد ونتفق على حل للموضوع ده لكن فؤاد ماجاش.. اختفى تاني.. إيه اللي دار بينه وبين رجاء النقاش؟ الله أعلم!! عموماً لتنين على قيد الحياة ربنا يطول عمرهم.. يمكن ييجي يوم ويقولوا.. قول يا رب.. 
      وصلتني رسالة من صلاح جاهين بيقول فيها أنا سعيد جداً بنجاحاتك وبيقول في نهايتها أتعشم أن تزورني في منزلي المتواضع بالزمالك! 
      الرسالة دي جابها لي جمال الموجي ما أعرفش إزاي اختفت ما أعرفش إزاي برضه! 
      أنا عمري ما باحتفظ بحاجة لكن الرسالة دي بالذات كنت عايز أحتفظ بيها لأن صلاح جاهين بيني وبينه حاجة مش مفهومة. مش مجرد حب.. طب ما أنا باحب الدكتور حسين فوزي ومرة أهداني كتابه العظيم – سندباد المصري – وكتب لي: "إلى شاعرنا القومي من معجب بلا تحفظات" وباحب يوسف إدريس بلدياتي ابن الشرقية العبقري ومرة أهداني واحد من كتبه وكتب لي: "إلى الفارس الذي تمنيت أن أكونه" والكتابين دول بالإهدائين اللي عليهم ضاعوا.. زي أي شيء عندي ممكن يضيع.. أيوه زعلت عليهم شوية لكن خلاص.. آدي الله وآدي حكمته.. إلا رسالة صلاح جاهين زعلان عليها إلى وقتنا هذا.. ما تعرفش إيه اللي بيني وبين الراجل ده.. إحنا مش كلنا على خلاف وبس.. لا دانا دمي في رقبته لأنه هو كان في السلطة وأنا معتقل بتهمة تأليف الشعر وما فتحش بقه.. لكن باحبه والمثل بيقول حبيبك يبلع لك الزلط.. وأنا بصراحة مش عارف باحب فيه إيه؟ شاعر.. طب ما الشعرا ماليين الأرض.. فيه واد شاعر المفروض إنه صعيدي لأن الصعايدة جدعان بس دا مش جدع.. الواد ده في أسبوع ما اعتقلوني سنة 1969 طالع مع السفاح شعراوي جمعة في التليفزيون رداً على الحملة الإعلامية المثارة في الصحافة العربية والأوروبية بتندد باعتقالي وتطالب بالإفراج عني شعراوي يقول له: 
      - آل إحنا بنعتقل الشعراء؟ 
      فيرد هو: 
      - كيف يا فندم؟ طب ما أنا جاعد مع سيادتك أهه وطالعين في التليفزيون سوا. 
      فيقول له مثلاً: 
      - وإيه آخر إبداعاتك يا.. 
      فيقول له: 
      - جصيدة لاذعة يافندم بافضح فيها جشع أصحاب المخابز وبتوع الدجيج. 
      يقول له: 
      - شفت الديمقراطية؟ 
      يقول له: 
      - شفت يافندم. 
      يقول له: 
      - قول لهم بقى.. 
      يروح قايل لهم!! 
      وهو كان صديقًا لصديقي وزميل اعتقالي أحمد الخميسي ولما خرج أحمد وسابني في المعتقل قابل الواد وقال له من باب العتب: 
      - أنت بتهاجم نجم ليه وهو في المعتقل؟ 
      قال له: 
      - أصله بيكتب شعر وحش. 
      قال له: 
      - يعني أفهم من كده إن الحكومة حابساه عشان شعره وحش؟ 
      .. وغيره وغيره.. فؤاد حداد ما هو أشهر من نار على علم.. أحبه وأحترمه وأتحامى فيه وأقول لشعراء الفصحى بالفم المليان: 
      - إنتو عندكم المتنبي ومحمود درويش وإحنا عندنا فؤاد حداد. 
      فيه بعد كده حب؟ لكن صلاح جاهين كان مربي لي خبل في دماغي وجايب لي بعيد عنك مرض الانفصام الشخصي.. كنا بنبقى في المعتقل وأهاجم كل شعراء السلطة وآجي عنده.. ما أقدرش! آخر مرة رجع فيها من أمريكا بعد جراحة ناجحة في الشريان التاجي وبعد ما قرينا الخبر في "الأهرام" قال واحد من الطلبة المعتقلين: 
      - هو مش عايز يموت ليه؟ 
      الكلمة وجعتني.. بصيت له وقمت.. 
      دخلت زنزانتي وكتبت: 
      حمد الله ع السلامة 
      وسلامتك يا جميل 
      يا ريته كان في قلبي
      شريانك العليل
      نفسي أكتب لك قصيدة 
      زيك 
      مالهاش مثيل.. 
      ......................
      بعد ما كتبت القصيدة ندهت على الطالب صاحب الكلمة اللي وجعتني وقريتها له.. فوجئت بدموعه نازلة وراح واخدني بالحضن وقال لي: 
      - أنا آسف يابو النجوم.. 
*	*	*



الفاجومي (32)

.. وعلى أرض الصحفيين
ســــجلنا هدفـــــــــًا في 
مرمــــى الحكومـــــــة
      

      
      اللي حصل في حفلة نقابة الصحفيين شيء ما ينحكيش ولا يتوصفش.. أنا طول عمري أقرا عبارة معينة وما أفهمهاش.
      يقولك المطرب الفلاني أو الملحن العلاني أو الممثل الترتاني قال بيبقى خايف وجتته بعيد عن السامعين والحاضرين بتبقى متلبشة وبيبقى راكبه ستين عفريت قبل ما يقدم عمل جديد للامؤاخذة جمهوره! 
      كلهم بيقولوا الحكاية دي من باب العياقة عشان مؤاخذة الست المذيعة تمصمص شفايفها وتلعب حواجبها من حيل الدهشة وتقول: 
      - الله (ولازم اللام بتاعة لفظ الجلالة تبقى رفع الفتلة وكذلك الطاء والصاد وكل حروف التفخيم والتضخيم في لغتنا الجميلة فتنطق كده) تبعاً تبعاً هو دا الفنان الأسيل.. دائماً مُتَتَيِّر وخايف إنه لا كدر الله العمل بتاعه يسأت. 
      أنا مش فاهم بيقولوا كده ليه؟!.. طب دا انت حتقابل ناسك اللي بتحبهم ويحبوك.. فيه حد يخاف من لقا الأحبة؟!
*	*	*
       أنا من ساعة ما خرجنا من حوش آدم لغاية ما وصلنا مبنى نقابة الصحفيين وأنا ريقى ناشف من الخوف.. هو إحنا رايحين نصطاد سمك؟ دا إحنا رايحين نواجه الدولة بكل جبروتها وعلى ملعبها! 
      إحنا مجرد ما وصلنا باب مبنى النقابة مسكت الشيخ إمام من إيده وشديته (لأول وآخر مرة) بعنف عشان نستخبى في الزحام الرهيب اللي كان بادي من الباب البراني ومنتهي على المنصة اللي ح نقعد عليها ونغني.. حسيت بالدفا والأمان والقوة والعزم الشديد.. الناس حلوة قوي يا جدع.. إيه الجمال دا كله؟ غابة حقيقية من الزنود والسواعد السمرا مرفوعة حوالينا وكأنها بتحمينا وابتسامات صافية وفرحة في العيون محاوطانا من كل جانب.. إيه بقى اللي ممكن يخوفنا؟ نقلت الإحساس ده للشيخ إمام باللمس – لغتنا المشتركة دايماً لما بنبقى في وسط الناس – لقيته انفرد زي الوتر المشدود وبقى ماشي جنبي زي عود الزان السمهري لحد ما طلعنا المنصة بعد مجهود مضني بسبب الزحام في القاعة.. وبعدها كل شيء اتبدد مع الخوف حتى البرنامج اللي كان موضبه الأستاذ رجاء النقاش بالنسبة للأغاني اللي حنقدمها ماقدرتش ألتزم بيه واتحولت المسألة إلى ما يطلبه المستمعون وكله خارج البرنامج حتى الطفلة الجميلة لميس رجاء النقاش اللي كان عمرها أقل من سنتين طلبت "بقرة حاحا" اللي كانت خارج البرنامج فقلناها.. 
      المهم.. خلصت الحفلة بهدف صاروخي سجلناه في مرمى الحكومة بكل مؤسساتها الثقافية والإعلامية دون خسائر من جانبنا اللهم إلاَّ إصابتين الأولى مست علاقتي بالأستاذ رجاء النقاش اللي أعتقد إني خدعته لما خرجت على البرنامج أمام إلحاح ما يطلبه المستمعون. والتانية أنهت علاقتنا الفنية بحسن الموجي نهائياً بعد ما عمل حاجة غريبة جداً وغبية جداً. 
*	*	*
      أنا قلت قبل كده إن إمام ومحمد علي كانوا كارفين حسن الموجي وأنا كنت مصمم على وجوده لمصلحة الشغل.. يوم حفلة نقابة الصحفيين الصبح رحت جبته من الشغل بالمحايلة ورحنا الغورية اصطبحنا وفهمت إمام إن حسن حيكون معانا في الحفلة فقبل على مضض.. لكن كان فيه مشكلة وهي عدم وجود رق لحسن.. قلت له على رق جمال الموجي فرفض.. قلت لإمام يستقضى لنا رق من حد قال لي: "ما أعرفش".. خدت حسن ونزلنا على شارع محمد علي أجرنا رق باتنين جنيه في اليوم وسبت بطاقتي الشخصية رهن عند الراجل.. بعد الحفلة أدوَّر على حسن الموجي في سلقط في ملقط.. فص ملح وداب.. 
      تاني يوم رحت له الشغل وسألته عن سبب اختفائه قال لي: "روَّحت.. كنت تعبان وروَّحت".. سألته عن الرق قال لي: "سبته ع المنصة بعد الحفلة" قلت له: 
      - معقول ده يا حسن! 
      قال لي: 
      - اللي حصل!! 
      رحت لوحدى على شارع محمد علي وفهمت الراجل أن الرق انسرق وأنا مستعد أدفع تمنه وآخد البطاقة قال لي: 
      - عشرين جنيه.. 
       دورت في جيوبي ما لقيتش غير ستاشر جنيه الراجل عدهم وقال لي: 
      - إيه دول؟ 
      قلت له: 
      - دول كل اللي معايا..
      راح مفاجئني بقلمين سخنين طيروا الشرار من عنيا وقال لي: 
      - دول بقى يفوقوك ويبردوا ناري. 
      وراح رامي لي البطاقة ع الرصيف خدتها وطلعت أجري وأنا عمال أقول: 
      - الله يخرب بيتك يا حسن يا موجي.. الله يخرب بيوتكو يا ولاد الكلب كلكو. 
*	*	*
      أكتر من مرة الشيخ إمام يقوللي: 
      - دا فيه جماعة حبايبنا عايزين يشوفوك. 
      وبعدين يطنش.. إلى أن كان يوم ساعة صبحية وكنت قاعد لوحدي وكان إمام ومحمد نايمين.. سمعت صوت بينده من تحت: 
      - يا شيخ إمام.. يا أستاذ نجم.. يا أهل الله ياللي فوق. 
      قلت له اتفضل.. شوية ودخل عليَّ راجل مكفوف، وعرفني بنفسه: 
      - أخوك محمد عبيد.. اللي أنت مستكبر تيجي بيته.. 
      قلت له: 
      - ليه بتقول كده؟ 
      قال لي: 
      - هو الشيخ إمام مش بلغك؟ 
      قلت له: 
      - جايز نسي. 
      قال لي: 
      - نسي ميت مرة؟ والله لما يصحى لأملص ودانه.. عملت الشاي وقعدنا نشرب وندردش لقيت نفسي أمام إنسان ذكي دمه خفيف وضارب الدنيا صرمة عن معرفة.. قال لي: 
      - إحنا يا سيدي كل يوم اتنين بالليل بيتلموا إخوانا المكفوفين عندي في البيت ونسهر صباحي وكلهم عايزين يشوفوك. 
      قلت له: 
      - طب إزاي؟ 
      ضحك وقال لي: 
      - إنها لا تعمى الأبصار.. 
      قلت له: 
      - صدق الله العظيم. 
      ويوم لتنين حطيت باطي في باط الشيخ إمام وخدناها دألجة لحارة الروم.. 
*	*	*
      بيت محمد عبيد "الندوة" ستاشر مكفوف بما فيهم محمد عبيد ومراته أم تهاني – مكفوفة – فضلت أنا وتهاني اللي بتشوف طشاش.. إحنا المبصرين اللي في الهلمة دي.. كانت ليلة ممتعة فيهم حوالي سبعة بيعزفوا عود بشكل يخبل.. وكلهم بيغنوا وكلهم بيقفشوا وينكتوا وكلهم بيشتغلوا في القعدة.. اللي ماسك إدارة نار واللي بيعسل واللي بيعمل الشاي.. واحد فيهم بيدي باجور الجاز إبرة ومحمد عبيد صاحب البيت خد عجلة "سعد لاخرس" ونزل الغورية جاب طلبات ورجع زي الجن.. ومحمد عبيده ده نوادره ما تتعدش.. 
      كان مرة خارج هو والشيخ إمام من حارة الروم قابلهم كمين في باب الغورية سألهم الظابط: 
      - رايح فين يا راجل أنت وهو؟ 
      قال له: 
      - هو إحنا شايفين؟ 
      قال له: 
      - معاكو حشيش؟ 
      قال له: 
      - معاك أنت؟ 
      طلع الظابط دمه خفيف وضحك واداله حتة تيجي ربع قرش.. مسكها محمد عبيد وحطها على ودنه شوية وقال للظابط: 
      - دا حشيش حكومة. 
      قال له: 
      - إيش عرفك؟ 
      قال له: 
      - شميته.. 
      قال له: 
      - إنت بتشم من ودنك؟ 
      قال له: 
      - وبشوف بقلبي.
      .. المهم.. حوالي الساعة تلاتة صباحاً قالوا عايزين نسمع تهاني بقى.. تهاني دي اللي أنا قلت لك بتشوف طشاش.. غني يا تهاني.. وبدأت تهاني تغني. 
      صوت هامس لازم تطرطق ودانك عشان تسمعه، ومجرد ما يدخل ودانك تضيع واسأل علاء الديب اللي انهطل من صوت تهاني وبقى ماشي يغني على روحه.. "يا صجرة ضلك عجبني".
      وبعد كده اتحولت القعدة من حوش آدم النص راح على حارة الروم في حضن صوت تهاني والنص التاني راح على محمد حجازي الأخ الأصغر للشاعر الكبير أحمد عبد المعطي حجازي وبالمناسبة محمد حجازي كانت ودنه ألماظ وصوته شديد العذوبة وكان دايماً لما غزالته تروق يغني لنا أصعب ألحان الشيخ إمام: 
      قيدوا شمعة يا أحبه ونورولي
      رمشتين من رمش عين 
      وبيندهولي 
      من هنا سكة ملامة 
      من هنا سكة ندامة 
      سكتين ياللا السلامة 
      أمشي فين 
      يا ناس قولولي؟ 
*	*	*




الفاجومي (33)

     دوخيـــــــــــنـــي
     يا لمــــــــونـــــــــه
      

      
      بانتهاء شهر رمضان سنة 1968 انتهى برنامج مع ألحان الشيخ إمام اللي كان بيذاع من صوت العرب بتقديم الأستاذ رجاء النقاش وانتهى معاه أيضاً شهر العسل مع الحكومة بعد ما اتضحت النوايا وبقى اللعب ع المكشوف. 
      سلسلة من الأحداث والوقائع عملت تراكم وكان لابد من حدوث الاصطدام. 
      أولاً فوجئت بعملية تشويه متعمدة أثناء إذاعة البرنامج من صوت العرب أحياناً كانوا يذيعوا جزء من نُص الأغنية وأحياناً كانوا يذيعوا الجزء الأخير من الأغنية ودا كان مخالف لاتفاقي مع الأستاذ رجاء – يا تاخدو العمل على بعضه.. يا تتركوه على بعضه – ولما سألت الأستاذ رجاء قال لي ماليش دعوة.. روح اسأل صوت العرب. 
      واقعة تانية كانت شديدة الغرابة ولسه لغاية وقتنا هذا مندهش لها. 
      إحنا كنا تقريباً بنحيي حفلة كل ليلة وذات صباح جالنا واحد من طرف الأستاذ رجاء وقال لنا: 
      - ما ترتبطوش الليلادي. 
      - ليه يا سيدي؟ 
      قال لك: 
      - الأستاذ رجاء عامل حفلة لعائلات العاملين في دار الهلال. 
      - حاضر. 
      وبالليل رحنا دار الهلال نزلونا في بدروم لقينا حوالي خمسين مرا بملاية لف وكل مرة معاها على الأقل تلات عيال بيصرخوا أحاول في الميكرفون أتكلم معاهم ودول أبداً وبعد حوالي ساعة من الصريخ والمحايلة لمحت الأستاذ رجاء واقف على باب البدروم ومبتسم رحت له أشتكي له وفوجئت بيه بيقول لي: 
      - إنت مش فنان شعبي.. سكتهم لو تقدر. 
      وضحك ضحكة غريبة.. بذلت مجهود خرافي عشان أمنع نفسي من القيء في وش الأستاذ رجاء ونجحت – مع الأسف. 
*	*	*
      الفنان والإنسان الرقيق المرحوم عباس أحمد – مراقب عام التليفزيون – كان بيقدم برنامج اسمه – حياتنا الثقافية – خدنا الأستاذ رجاء ورحنا سجلنا معاه حلقة مدهشة على مدى ساعة هي مدة البرنامج. وكان موعد إذاعتها السبت القادم ويوم السبت القادم فتح المرحوم عباس أحمد درج مكتبه وطلع الشريط وفي الموعد ركبوه وإذا بالشريط ممسوح!!! ما اعرفش اتصرفوا ازاي وتاني يوم جالنا المرحوم عباس أحمد وهو بيكلم نفسه ومكسوف جداً من اللي حصل.. قلت له – ولا يهمك يا عبس.. احنا مستعدين نسجل لك أجدع منها. 
      وقد كان سجلنا له حلقة تانية أذيعت السبت اللي بعده. 
      في أواخر شهر العسل كنت قبل الغروب عند واحد صديقي في دير الملاك وأثناء عودتي ما أعرفش إيه اللي خلاني حودت على بيت الأستاذ سيد خميس وفوجئت هناك بالشيخ إمام ومحمد علي بيفطروا أو فطروا وبيستعدوا للخروج وغلط محمد علي زي عوايده وقال لي: 
      - كويس إنك جيت عشان نمشي سوا. 
      قلت له: 
      - على فين؟ 
      قال لي: 
      - على نقابة الصحفيين.. ما هي الحفلة التانية الليلة. 
      وحسيت بالارتباك اللي انتاب الشيخ إمام وسيد خميس. 
      سألت الشيخ إمام: 
      - أنتوا اتفقتوا ع الحفلة دي إمتى؟ 
      قال لي: 
      - كل واحد حر. 
      تاني يا إمام؟ أول مرة خليك في حالك ودلوقتي كل واحد حر! 
      خرجت من بيت سيد خميس مش شايف قدامي. 
      يا ترى المرة دي بعتني بكام؟ يا صاحبي. 
      كنت ماشي أهلوس لغاية ما لقيت نفسي في ميدان باب الحديد ولقيت تاكسي فاضي ركبت وقلت له: 
      - نقابة الصحفيين. 
      ما أعرفش كان مر قد إيه من الوقت لأني دخلت النقابة وطلعت على قاعة الاحتفالات لقيتها مليانة ولقيت محمد وإمام ع المسرح وإمام بيدوزن العود.. أول ما دخلت القاعة فوجئت بعاصفة من التصفيق الحاد وقفت مطرحي وانحنيت للناس حتى انتهى التصفيق رحت قازح ع المسرح في خطوة واحدة فانفجرت تاني عاصفة من الضحك والتصفيق وسمعت صوت من الصف الأول بيقول: 
      - دا قرد مسلسل.. مش حيقدروا عليه. 
      وطيت على ودن إمام وسألته: 
      - قلتوا إيه؟ 
      قال لي وهو مرتبك: 
      - لسه. 
      بابص ع القاعة لقيت فؤاد قاعود قاعد في الصف الخامس! مسكت الميكرفون وقلت: 
      - فيه شاعر كبير قاعد في القاعة وهو الحقيقة مكانه هنا ع المسرح الأستاذ فؤاد قاعود يتفضل. 
      الناس سقفوا وطلع فؤاد وبدأ يلقي وجاني واحد من صبيان الأستاذ رجاء النقاش وشوشني: 
      - الأستاذ رجاء عايزك جوا.
      رحت معاه جوّا في مكتب النقيب لقيت الأستاذ أحمد بهاء الدين – ربنا يرحمه – النقيب السابق والأستاذ كامل زهيري النقيب السابق والأستاذ رجاء النقاش اللي سألني: 
      - مين اللي طلع الجدع ده ع المسرح؟ 
      قلت له: 
      - أنا. 
      قال لي: 
      - ليه؟ 
      قلت له: 
      - لأنه شاعر. 
      قال لي: 
      - دا موقوف تنظيمياً وممنوع م الكتابة. 
      قلت له: 
      - المسألة دي لا تعنيني وعموماً إذا كنتم زعلانين آخد الشيخ إمام وننزل. 
      الأستاذ بهاء قال لي: 
      - خلاص يا أستاذ نجم ما تشغلش بالك واتفضل روح لجمهورك. 
      أثناء وجودنا في الاستديو لحضور تسجيل المطرب محمد رشدي لأغنية الغربة دخل علينا المدعو شفيق جلال وتجاهلني تماماً وسلم ع الشيخ إمام وقال له وهو باصص لي: 
      - ما تسيبك يا عم الشيخ م الكلام الفارغ اللي بتقوله ده وتعالى أوديك للأستاذ عبد الوهاب محمد يأكلك لقمة سمينة.. سمينة قوي وخرج المذكور!!
      الغريب في الأمر أنه في نفس اليوم كنا راكبين عربية الأستاذ رجاء النقاش ورايحين نوصل سيد خميس لبيته كنا تلاتة.. الأستاذ رجاء النقاش وسيد خميس وأنا وفي ميدان باب الحديد وبدون مقدمات فوجئت بالأستاذ رجاء النقاش بيقول لي: 
      - أحب أقول لك.. مفيش وحدة عضوية.. لازم تسيبوا بعض أنت تشوف لك ملحن وهو يشوف له شاعر. 
      وبعدين وكأنه تذكر قال: 
      - على فكرة أنا اديت الشيخ إمام خمسين جنيه.. إداك نصيبك؟ 
      قلت له: 
      - أيوه – وطبعاً دا ما حصلش.. 
      ولما روحت قلت للشيخ إمام: 
      - رجاء سألني عن الخمسين جنيه اللي إداهم لك وقلت له إنك إديتني نصيبي. 
      أرتبك شوية وقال لي: 
      - دا هو قال لي إنه إداك زيهم. 
      قلت له: 
      - طبعاً أنت صادق ولعلك تكون فهمت اللي هما عايزينه.. يا إمام إحنا حياتنا في التحامنا ببعض. 
      قال لي بمنتهى البراءة: 
      - وهو ده اللي أنا حريص عليه!!! 
      دوامة مرعبة من الأفكار السودا خدتني دوخيني يا لمونه... 
      لوحدك بقيت يابن هانم وإن ركنت حتركن على حيطة مايلة.. ياللا أديك عملت اللي في دماغك ووحياة النبي ومن نبى النبي نبي لو علقوك في ميدان التحرير زي الدبيحة وخدوا من لحمك كل يوم جرام ما يبقوا خدوا حقهم منك. أنت عايز إيه تاني؟ 
      فقت من أفكاري على صوت بينده من تحت:
      - يا شيخ إمام.. يا نجم. 
      قلت: 
      - مين؟ 
      قال لي: 
      - أنا أحمد بهجت. 
      قلت له: 
      - اتفضل. 
      الساعة كانت حداشر صباحاً وما حدش صاحي في البيت غيري وصل أحمد بهجت الباب وقال لي: 
      - أنا جايب لك معايا شاعر عظيم (ودخل ووراه الساعي بتاعه لابس جلابية حلق كنيف زفير وجزمة كوتش صوابعه طالعة منها) هما دخلوا وأنا فضلت مستني ع الباب.. قال لي: 
      - ما تيجي. 
      قلت له: 
      - فين الشاعر العظيم؟ 
      قال لي: 
      - ما هو الأستاذ أحمد الغندور. 
      دخلت لقيت الشاعر العظيم قاعد مقرفص ع الأرض فبدأت أتعامل معاه بألاطة.. شاعر إيه ده؟.. دنا كل يوم في الجرايد والراديو والتليفزيون كافة شيء ناطق أو مكتوب واللي أكد لي الفرق الرهيب بيني وبين الشاعر المقرفص إنه كان بيكلمني بمنتهى الاحترام حضرتك ويا أستاذ أحمد وأوقات.. يا أستاذنا.. عايز إيه بقى؟ ورمت طبعاً وانتفخت على سنجة عشرة.. دنا كويس إن ما فرقعتش في وشه وبعدين البدلة الفخفخينة اللي لابسها أحمد بهجت مدمرة منظر الغندور أبو جلابية زفير حلق كنيف.. وجاي تقول لي شاعر عظيم! واستعديت عشان أقول له: 
      - قوم ياد اعمل لنا كبايتين شاي أنا وعمك الأستاذ أحمد..
      راح أحمد بهجت قايل له: 
      - سمع عمك أحمد حاجة يا أحمد.. سمعه الدرة الصفرا.. 
      وبدأ صاحبنا فاكتشفت من لهجته إنه شرقاوي لأنه بيقول الشعر بالفلاحي.. أما القصيدة فبتحكي عن الدرة الصفرا اللي كانت قبل سنة 1953 علف طيور الفقرا لأن طيور الأغنيا يا إما بتاكل قمح يا إما بتاكل دره شامي بيضا.. تعالى النهاردة وشوف الفلاحين بيقفوا طوابير على شونة بنك التسليف في كل قرية وبياكلوا ضرب مخبرين بالخرزان عشان الواحد فيهم يطول كيله من الدرة الصفرا يطحنها ويخبزها لعياله!!
      رحنا نجيب الدره الصفرا 
      وجفونا صفوف! 
      القصيدة على بعضها أنا نسيتها لكن اللي صعب يتنسي هو مطلعها: 
      سنين العزيز 
      رجعت بجحطها المعروف 
      والفَجْر عم البلاد 
      وجوم يا يوسف شوف 
      صرخت من أحشائي: 
      - يا ابن ديك الكاااااالب. 
      ونزلت على ركبي وزحفت وقعدت جنبه ع الأرض وأنا حاسس إني في حجم حباية الدرة الصفرا. 
      كان لازم يحصل لي كده عشان أخرج من الدوامة.. وخرجت حسيت إني مش لوحدي.. ياه! دا مصر مليانة.. أرنبة براوية مطرح ما تروح تولد وتسيب عيالها يكبروا في الجحور لا حد يقدر يحصرهم ولا حد يقدر يسيطر عليهم.. أتاريكي ما بتموتيش يا عجوزة يا صبية! يا أم طرحة وجلابية يا بنت الكلب. 
*	*	*
      في حفلة بيت الطلبة المغتربين وبدعوة من اتحاد الطلبة الأردنيين بالقاهرة فوجئنا بوجود الأستاذ عبد الوهاب محمد مؤلف الأغاني المشهور مدعو لإلقاء بعض أشعاره.. أنا الحقيقة اهتميت إني أسمعه من باب الفضول – مش يمكن عنده أشعار وطنية؟..
      طلع قال تسع قصايد عن ضفيرة حبيبته من أول شعر البطن لغاية ما بقت أربعة متر والآخر اكتشف إن شعرها دهب! 
      وبعد ما خلص أنا تصورت إنه حيجي يسلم علينا ففوجئت بيه بيقول للحاضرين: 
      - ودلوقت أنا بافضل لكم تقوموا تروحوا حفلة الست أم كلثوم! 
      قلت له فوراً: 
      - إحنا معانا تذاكر ورايحين يا أستاذ عبد الوهاب استنى خدنا معاك. 
      وقبل ما يفكر يقبل أو يرفض كنت ع المسرح وماسك الميكروفون وباقول قصيدة – كلب الست – بس.. وخلاص. 
      طب مين اللي داعينا ومين اللي داعي الأستاذ عبد الوهاب؟ 
      الحكاية دي فكرتني بحفلة دار أخبار اليوم اللي كان رئيس مجلس إدارتها الأستاذ محمود أمين العالم (ماكانش لسه بقى دكتور) واحد من رموز الحركة الشيوعية العربية. 
      يدعينا في حفلة.. دا مفهوم.. إحنا بنغني للعمال والفلاحين والصعايدة وبنغني عن جيفارا وفيتنام وفلسطين.. لكن يدعى معانا الشيخ نصر الدين طوبار عشان يقول تواشيخ ومدايح نبوية؟.. دي مش تبقى فزورة! دماغي كان حيطرشق لحد ما حجازي قال لي – دي اسمها لعبة التوازنات يا حمار. 
      كده ارتحت شوية ولو إني لغاية وقتنا هذا مش فاهم يعني إيه لعبة التوازنات.. لكن أديني عرفت إن فيه حاجة اسمها كده وع العموم لاعور أحسن م لاعمى. 
*	*	*
      أما حفلة محمد جاد اللي عملها لنا في بركة السبع فدي حدوتة كانت حتنتهي بكارثة – محمد جاد شخصياً كان حيروح فيها.. حيروح حيروح.. مش حيتحبس يعني.. لأ دا كان حيروح مورته.. كان حيموت.. إزاي؟ أنا أقول لك.. راح لواحد من تلامذته في الاتحاد الاشتراكي العربي اسمه لطفي الحفناوي.. ولطفي ده جدع طيب وخدوم ورايح لاتحاد لاشتراكي عشان يخدم!! شخص أهبل يعني.. قال له: 
      - واد يا لطفي.. إيه رأيك زي ما عزمنا الأبنودي نعزم أحمد فؤاد نجم والشيخ إمام وأنت اللي تعزمهم باسم أمانة بركة السبع. 
      قال له: 
      - قوي قوي. 
      يقوم يتفتق ذهن محمد جاد عن فكرة جهنمية إنه بالمناسبة دي يفتتحوا مسرح بركة السبع اللي مش موجود أصلاً! لكن عند محمد جاد مفيش مشكلة هات ياد يا لطفي الفلوس اللي في جيبك.. طلع لطفي الفلوس اللي في جيبه وأنت ياد طلع وأنت ياد طلع العيال كلها طلعت اتجمع في إيد محمد جاد مبلغ مش بطال بعت جاب خيش وخشب وراح على حتة واسعة دق سدايب الخشب في الأرض ومسمر فيها الخيش بدل حيطة والسقف مش مهم علماً بأن الحفلة كانت في عز الشتا وكنا حنموت أنا وإمام م البرد..
      عمك محمد جاء لزوم المنجهة بعت جاب كام علبة لاكيه فضي عشان يظَّبط الشغل والمسرح يبقى لميع نسيوا يجيبوا فرشة للدهان أو الفلوس خلصت مش مشكلة قوم أنت يا عم محمد جاد إدهن بإيدك.. وطبعاً محمد جاد زي حالاتي ضوافره دايماً طويلة خش اللاكيه بين ضوافره ولحم صوابعه ولبد تعالى يا نت يا عم لطفي يا حفناوي تشجيعاً للأستاذ اللي بيشتغل بإيده خلي مراتك تعمل أنجر رز بلبن وخده على موقع العمل وياللا يا أستاذ الغدا. 
      قعد الأستاذ بكلوة إيده حول نص أنجر الرز على معدته.. أتاري اللاكيه ده سميات ما فيش خمس دقايق والمغص اشتغل في مصارين أبو جاد زي ما بيقولوا – أعطى ساقية للريح – على فين؟ ع المستشفى وهو بيجري لقى واد راكب عجلة راح ناطط راكب قدامه وع المستشفى ياد بسرعة. 
      وفي المستشفى عملوا له غسيل معدة ونيموه على سرير نضيف بملايات بيضا بناء على أوامر الطبيب اللي هو في الأساس من تلاميذ أبو جاد. فاق محمد جاد من الإغماء بعد ما شعر بزوال المغص بيبص هو فين لقى ممرضة حسناء قاعدة جنبه وهو رافل في الفروشات البيضا ففوجئت الممرضة بمحمد جاد بيهتف بعلو صوته: 
      - يعيش أحمد فؤاد نجم يعيش الشيخ إمام عيسى...
      ولولا الطبيب كان أبو جاد اتكتف في السرير وصبح تاني يوم اترحل ع الخانكة بقميص الكتاف. 




الفاجومي (34)

الطــــــريــــــــــق
إلــــى كمشـــــيش
      

      
      حوالي شهرين قضيتهم راقد في مستشفى المبرة بمصر القديمة في كنف ورعاية الدكتور رزق عبد المسيح اللي هجم ع البيت في منتصف ذات ليلة واختطفني بعد ما تدهورت صحتي نتيجة للإهمال والضغط العصبي المستمر واحتجزني في المستشفى للعلاج بالقوة! – إذا لزم الأمر – لأن قرحة المعدة اللي ظهرت أعراضها بشدة بعد حفلة الصحفيين التانية كانت بدأت تنزف وأنا لغاية دلوقتي مندهش إزاي وصل خبر مرضى للدكتور رزق! 
      المهم الشهرين دول حصلت فيهم حاجات كتيرة.. 
      في المستشفى اتعرفت على الدكتور رزق عبد المسيح الشيوعي القديم المحبط – بعد قرار القيادات بحل جميع التنظيمات السرية والعمل من خلال تنظيم الاتحاد الاشتراكي.. 
      ومن خلال رزق عرفت إن الإحباط زي اللون متعدد الدرجات وردود الأفعال.. لأن رزق اللي حرمه قرار الحل من العمل الجماعي قدر يحافظ على التوازن النفسي بداخله واستمر يمارس العطاء من خلال مهنته كطبيب بشكل أدهشني.. كان أول طبيب يدخل المستشفى صباحاً وآخر طبيب يخرج من المستشفى مساءً وكان بينه وبين مرضاه علاقة شديدة الحميمية (إذا جاز التعبير) كانوا طوال الليل يتكلموا عن رزق وكان لما مريض يتعب في العنبر بالليل ما يرضاش يخلي حد يسعفه لغاية ما ييجي الدكتور رزق الصبح! 
      الأهم من كده علاقته بالممرضين والتمرجيه.. 
      كان بيمر ع العنبر يوم الجمعة ساعة الزيارة وأثناء فحصه لمريض شفت تمرجي بياخد فلوس من الزوار.. غمزته.. ضحك وغمزني يعني – شايف! – اندهشت من رد فعله. وفي مكتبه سألته: 
      - إنت شفت اللي حصل؟ 
      قال لي: 
      - أيوه. 
      قلت له: 
      - وسبته ليه؟ 
      قال لي: 
      - لأن أنا اللي قايل لهم يعملوا كده!!
      قلت له وأنا مذهول: 
      - أنت بتقسم معاهم بقى؟!
      ضحك وقال لي: 
      - مش للدرجة دي.. المسألة إنه حيسرق حيسرق.. مش لأنه غاوي يسرق لكن لأن مرتبه ما بيغطيش احتياجاته فأنا اتفقت معاهم يبعدوا عن أدوية وغذاء المرضى وينموا مواردهم من نفحات الزوار اللي حولوها إلى نوع من الفردة! بمرور الوقت. 
      أيضاً كان فيه طبيب زميل لرزق في الإحباط اسمه الدكتور عبد المنعم عبيد ودا كان حاطط همه في القراية.. كان كل يوم ييجي يشنف أسماعي بالقراية في مسرحية الشرقاوي الحسين ثائراً وشهيداً. 
      وعرفت كمان الدكتور صالح طبيب أمراض النساء العبثي خفيف الظل اللي كان دايماً يقول لي: 
      - أنا مش فاهم ليه أنت واجع قلبك بالسياسة؟! إنت راجل فنان والسياسة دي مهنة مافيهاش أي فن.. دي مهنة الكذابين وقتالين القُتلا! مهنة الغاية تبرر الوسيلة. 
      الراجل ده كان عاشق لمهنته وفضل يلح عليَّ عشان أحضر معاه عملية ولادة يمكن ربنا يهديني وأكتب اللحظة دي.. لحظة ميلاد الحياة اللي هي في رأيه.. أروع لحظات الحياة. 
      عرفت كمان جلال.. جه زارني ومعاه نعمة بدون سابق معرفة.. ارتحت لزيارته وحسيت إنه من بقية أهلي. وتطورت علاقتنا وخطبت نعمة أخت مراته اللي هو مربيها هي و إخواتها. 
      جاني كمان بدون سابق معرفة تلاتة زوار حيبقى لهم تأثير بعد كده في حياتي وهم – الدكتور علي الجنجيهي – سعيد عبد المعطي – طلعت السنجابي. 
      وبعد خروجي من المستشفى اكتشفت مجموعة من التغيرات طرأت على الشيخ إمام ومحمد علي.. أولاً بدأ فؤاد قاعود يحضر كل الحفلات العامة اللي بيحييها الشيخ إمام كمتفرج! أنا شفته في حفلة كلية الحقوق بجامعة إسكندرية بعد ما ألح عليَّ طلعت السنجابي وأخدت إذن من المستشفى وسافرت لحضور الحفلة.. والحقيقة إني اعتبرت ده مبادرة مشكورة من فؤاد على طريق إعادة لم الشمل. 
      التغير التاني كان مزعج بالنسبة لي لكن ما كانش مخوفني واتعاملت معاه باستهانة شديدة مش عارف ليه لغاية دلوقت؟ 
      في خروجي من المستشفى لقيت شخص لبلابي بيدعي إنه شاعر وبينتهز أي فرصة عشان يأكد دعواه مثلاً في استشهاد جيفارا كتب مطرزة في رثاء الشهيد والمطرزات نوع من القصائد بيبدأ كل بيت منها بحرف من اسم الشخص المقصود بالقصيدة حسب ترتيب الحروف فمثلاً الأخ ده كان كاتب في جيفارا: 
      ج – الجيم جلد 
      ى – والياء يا سلام على دا ولد 
      القصد أنا لا ح اكمل القصيدة ولا ح أقول اسم المتشاعر اللبلابي لأن دا شرف ما يستحقهوش (هو فقط معضوض في شفته عضة رجالي واللي عضه قرص عليه فشرمه دا كل اللي أقدر أقوله عنه). 
      لقيت الشخص ده قاعد مع الشيخ إمام وجايب له كلام يلحنه على طريقة شفيق جلال ويا ريت الكلام دا بتاعه.. لأ.. دا كان جايب قصايد لابن الفارض وابن الفارض عندي له مكان جليل ما يقلش عن المتنبي وبيرم التونسي. 
      لكن ما أظنش إن المتشاعر الأشرم كان جايب كلامه للشيخ إمام يلحنه من باب مجاملتي أو مشاركتي الإعجاب بسلطان العاشقين عمر بن الفارض. 
      إذن الجماعة مصممين على خطف الشيخ إمام وإعادة اكتشافه. وأنا مصمم على عدم تسليمه لهم قبل تفريغه تماماً من منجم الموسيقى اللي جواه وبعد كده ياخدوه مبروك عليهم. 
      وزي ما تقول إن زهري كان مطقطق عليهم وحظي كان راكبهم. وكان الإيقاع السريع للأحداث في تلك الأيام بيلعب لصالحي. 
      فبعد حادثة المتشاعر اللبلابي الأشرم بساعات جاني الدكتور على الجنجيهي ومعاه متحت مقلد واتفقوا معانا على السفر صباح باكر إلى كمشيش لإحياء حفل ذكرى استشهاد صلاح حسين. 
      وكان الترتيب إن إحنا نروح لمتحت الساعة تسعة صباحاً في بيته رقم 5 بشارع قصر النيل ومن هناك نتحرك إلى كمشيش. 
      وتاني يوم حسب الميعاد رحنا ع العنوان سألنا البواب عن الأستاذ متحت مقلد فقال لنا إنه نزل الساعة تمانية سافر على كمشيش وفوجئت بأسارير الشيخ إمام بتتهلل وهو بيقول: 
      - أحسن.. بركة يا جامع. 
      بنتلفت عشان نرجع لقينا في وشنا الدكتور علي الجنجيهي!! 
      قلت له: 
      - إنت هنا بتعمل إيه؟ 
      قال لي: 
      - أنا جاي آخدكم على كمشيش. 
      ركبنا عربية بالنفر من موقف أحمد حلمي إلى كمشيش وفي الطريق حكى لي الدكتور على الموضوع (همساً بناءً على طلبي). 
      إمبارح عرف شعراوي جمعة بموضوع دعوتنا إلى كمشيش عن طريق شاعر مخبر فسأل شاهندة أرملة الشهيد صلاح حسين: 
      - إنتي صحيح عازمة نجم وإمام؟ 
      قالت له: 
      - أيــــوه. 
      قال لها: 
      - مافيش داعي ولازم تسحبي الدعوة. 
      قالت له: 
      - ليـــه؟
      قال لها: 
      - لأنهم.. لأنهم حشاشين. 
      قالت له: 
      - أنا مش ح أقدم لهم حشيش. 
      وانتهى الموضوع عند هذا الحد إمبارح.. لكن النهاردة ما حدش عارف الموضوع وصل لفين؟ 
      .. وصلنا كمشيش ففوجئنا بأن وصولنا عمل زوبعة من ردود الفعل المتباينة.. الطلبة اللي كانوا في الاحتفال قابلونا بعاصفة من التصفيق والهتاف وترديد بعض أغانينا وممثلو الحكومة قابلونا بالتجهم والارتباك الشديد لدرجة إني سمعت واحد بيقول: 
      - إيه اللي جاب دول؟ 
      شاهندة فقط هي اللي جت استقبلتنا ورحبت بينا بينما اختفى الجميع بما فيهم متحت.. لكن حيروح مني فين؟ سبت إمام ودخلت أدوَّر عليه لقيت – لحش عريض القفا أحمر الخدين ومكرش زي اللي في شهرها السابع ولابس هدوم بيضا مشلبنه يشرب من عليها العصفور ومشتبك مع متحت – المرتبك – في جدول عنيف انتهى بأن قال اللحش لمتحت: 
      - دول لا يمكن يطلعوا ع المنصة.. التعليمات بتقول كده! 
      سألت يطلع مين اللحش ده؟ قالولي دا أمين الفلاحين. أنا تصورت إن ده اسمه أتاري دي وظيفة.. أمين الفلاحين!
      قلت له: 
      - يا أستاذ أمين.. يا أخي عيب داحنا ضيوفكم.. وانتو اللي داعيينا. 
      قال لي: 
      - أنا أعرفك منين يا جدع أنت؟ إبعد عني ما تودنيش في داهية. 
      قلت له: 
      - طب وحياة أمك لطالع ع المنصة وابقى تعالى نزلني. 
      وظاطت الحكاية وأوشك الحفل ع البوظان لولا إن متحت مقلد طلع ع المنصة ومسك الميكروفون وحياً سفير كوبا لحضوره الحفل وقال: 
      - وبمناسبة تشريف السيد السفير فيه واحد فنان عامل أغنية عن جيفارا وحيطلع يقولها!!!
      ووطى على ودني وقال لي: 
      - إعمل معروف جيفارا بس. 
      قلت له: 
      - ما تخافش. 
      ورحنا طالعين قايلين حرب الشعب وبعدين قلنا جيفارا مات.. وقلت للناس: 
      - إحنا حنغني في الغيط.. اللي عايز يسمع ييجي ورانا. 
      ونزلنا من ع المسرح فقام ورانا أكتر من نص اللي في الحفلة وقادنا أحد الفلاحين إلى قاعة واسعة في البيت قعدنا فيها واتلموا الناس حوالينا وهاتك يا غنا. يقوم ولاد الزواني يبعتوا ورانا غفر بعصيان يضربوا الناس بحجة تنظيم القعدة! 
      شديت العصاية من واحد منهم وقلت له: 
      - أنت مين قال لأمك تنظم؟.. عارف لو مديت إيدك على حد؟ ح أكسر العصاية دي على دماغك. 
      كان قاعد جنبنا – على كراسي طبعاً – تلاتة ظباط مباحث.. بصيت لهم وضحكت فقال لي واحد منهم: 
      - إحنا تجار جلود. 
      قلت له: 
      - جلود بشرية طبعاً. 
      بصوا لبعض وضحكوا. 
      وانتهت حفلة كمشيش بعد تصعيد المواجهة وبدأت أستعد لرد فعل السلطة بمزيج من الخوف والفرح.. الخوف كشعور إنساني غريزي من بطش السلطان والفرح بانتصاري عليهم في معركة الاحتفاظ بالشيخ إمام. 
*	*	*
       الكلام اللي اتكتب فينا واللي اتقال عنا يملا قفف.. لكن أذكى الكلام كان اللي كتبه الأستاذ محمود السعدني في مجلة صباح الخير تحت عنوان – أغاني هذا الرجل – أنا مش ح أناقش رأيه في الشيخ إمام لكن اللي يهمني هو رأيه في كلام الأغاني قال ما معناه إن الكلمات تتناول أوجاع الناس بأسلوب لاذع بينما شعراء المؤسسة يكتبون عن هجر الحبيب وسهر الليالي وعد النجوم في عز الضهر. 
      أما اللواء الطبيب الأستاذ محمد عبد الوهاب موسيقار الأجيال فقال في صوت العرب لما سألوه: 
      - سمعت الشيخ إمام؟ 
      قال: 
      - أنا ماليش دعوة بالكلام!! 
      وراح قايل رأيه في صوت الشيخ إمام وبكده يبقى سيادته ارتكب خطأ فني جسيم لأنه افترض وجود أغنية مافيهاش كلام. 
      عرفت بقى ليه الأستاذ رجاء النقاش كان مسمي البرنامج "مع ألحان الشيخ إمام"؟.




الفاجومي (35)

إيــــــه اللــي عاجبـــك
فــــــــي البـــــلــــــد؟!
      

      
      ضاقت حلقة الحصار حوالينا واستحكمت واتحول الموضوع إلى شبه مطاردة بوليسية هدفها تفتيت الكيان الفني المزعج اللي استعصى على الترغيب ودهب المعز.. ولقيت نفسي لوحدي في حالة دفاع مستميت عن تماسك الكيان واستمراره.. أنا ماكنتش خايف من الحكومة لأن القطر كان فاتها وما بقتش تقدر تستفرد بينا بعد الناس ما عرفونا من خلال الإذاعة والتليفزيون والحفلات العامة والخاصة.. أنا خوفي كله كان من عبارة كل واحد حر.. لذلك كنت باخاف التفت ليخطفوا المحروس في غمضة عين لأنه هو مستعد يتخطف.. تصور يا مؤمن إني أبات ليلة في إمبابة عند خطيبتي أرجع الصبح بدري ألاقي الشيخ إمام بيلحن إعلانات!! والمرة دي ماجابوش مؤلف من برَّا.. لأ دا واد كان جاي مع محمد جاد باعتباره طبال وقدمهولنا أبو جاد كده: 
      - شوف الواد ده إذا كان ينفع يطبل خدوه. 
      خدناه رغم إنه ما بيعرفش يطبل.. خدناه بس من وش محمد جاد وقعد معانا في الغورية آكل نايم متنيل على عينه.. دخلت لقيت إمام ماسك العود ومحمد علي ماسك الرق والواد ده قاعد نافش زي الديك الرومي وواخد سمت المفكرين. 
      إيه اللي أنتوا بتقولوه ده؟ 
      فوجئت بالواد بيصرخ في وشي: 
      - سيبونا بقى ناخد فرصتنا.. أنتوا خدتوا فرصتكو.
      بصيت على إمام لقيته مبتسم قلت له: 
      - كمل يا إمام كنت بتقول إيه؟ 
      قال لي: 
      - دا إعلان حيعجبك قوي!!
      قلت له: 
      - سمعني.
      فبدأ يغني: 
      عبد الرحيم يا غول 
      يا مخترع يا مهول 
      سهران بتعمل إيه؟ 
      في المعمل المقفول 
      خلاصة الكلام.. فهمت إن ده إعلان عن سجاير فلوريدا.. وإن اللي كاتبه الواد اللي ما نفعش طبال واللي جاب الشغلانة واد من توابع رجاء النقاش. وقررت أنحني للعاصفة زي ما بيقولوا وأشتغل في الخباثة وبالليل كنا في سهرة في بيت ورا دار الهلال فطلبت من إمام يغني الإعلان فغناه وفوجئ الجميع بأني شديد الإعجاب بالإعلان لدرجة إني أضفت له جزء بعد ما صلحت الكسور والمطبات.. الجزء بيقول كختام للإعلان.. 
      الفلوريدا 
      الفلوريدا 
      متعة أكيدة 
      أكيدة أكيدة 
      وميّل الشيخ إمام على ودني وقال هو شديد الابتسام: 
      - أيوه كده يا أخي فكها بقى عشان ربنا يفكها. 
      وكسينا العود وقمنا.. هما راحوا ع الغورية وأنا رحت على إمبابة. 
*	*	*
      بأقول لك أنا زهري مطقطق عليهم وحظي كان راكبهم ودا كله ببركة دعا الوالدين.. أنا بمجرد ما وصلت إمبابة حطولي اتعشيت وقالت لي نعمة: 
      - اقلع هدومك عشان تتغسل. 
      ولبستني بنطلون وقميص بتوع جلال جوز أختها عشان أنام بيهم للصبح لأن عدم المؤاخذة مافيش بيجامات.. جلال كان عنده بيجامتين زي أي مواطن مصري مستور هو كان نايم في واحدة والشاعر عبد الرحيم منصور كان نايم في التانية.. طلعت بهدوم جلال نمت جنب عبد الرحيم منصور ما أعرفش كان فات قد إيه حسيت حد بيصحيني من رجلي.. فتحت عنيه وألقى لك ييجي عشرين دماغ منتشرين فوقي وبيبصولي. 
      - إيه؟ فيه إيه؟ أنتوا مين؟ 
      ضحك واحد فيهم وقال للي: 
      - صح النوم. 
      قلت له: 
      - أنتو مين؟ 
      قال لي: 
      - إحنا اللي بندور عليك يا حلاوة. 
      وبعد حوار سريع عرفت إنهم جايين يقبضوا عليَّ وإن اللي جابهم لغاية إمبابة هو محمد علي اللي حاولوا يخبوه في واحد من البوكسات لكن أنا شفته بالصدفة!! 
      القصد.. فتشوني ما أعرفش بحثاً عن إيه ولما ما لقيوش معايا حاجة سألني واحد منهم: 
      - أمال هدومك فين؟ 
      قلت له: 
      - ما أنا لابسها قدامك أهه. 
      وفوجئت بيهم بينزعوا جيوب البنطلون ويحرزوها.. أتاري دول شرطة مكافحة المخدرات! وطبعاً خدوا جيوب البنطلون عشان يبعتوها المعمل الجنائي لتحليلها ولو كنت لابس بنطلوني أنا كنت رحت في الكازوزة لكن زي ما قلت لك زهري كان مطقطق عليهم وحظي كان راكبهم. 
*	*	*
      لما نزلنا من البيت اكتشفت ضخامة القوة اللي جايّة تقبض عليَّ.. حاجة مهولة لدرجة إني قلت للواء علي الألفي رئيس الحملة: 
      - طب ما انتو تقدروا تحرروا سينا أهه.. أمال ساكتين ليه؟!
      ضحك وقال لي: 
      - لسانك ده هو اللي جايب لك الكافية. 
      وفي مديرية الأمن لقيت الشيخ إمام قاعد على كرسي خرزان في البوفيه وحواليه مجموعة كبيرة من الظباط الشباب وهو نازل قراية قرآن وطيت على ودنه وقلت له: 
      - دا أنت تلاقيك ختمت المصحف. 
      عرف صوتي ودا بان على ملامحه.. سألته همساً: 
      - معاك حاجة؟ 
      قال لي: 
      - أيوه. 
      قلت له: 
      - معاك إيه؟ 
      قال لي: 
      - معايا حتة تيجي نص قرش. 
      قلت له: 
      - طب اظرف. 
      قال لي: 
      - ما خدوها. 
      قلت له: 
      - طب انت ما كانش معاك حاجة.. فاهم؟ 
      قال لي: 
      - يعني أكذب؟ 
      قلت له: 
      - لأ العفو.. أنت عارف إحنا في الدور الكام؟ 
      قال لي: 
      - لأ. 
      قلت له: 
      - إحنا في الدور الخامس وأقسم لك بشرفي لو فضلت سايق في الاستعباط وقلت إنهم خدوا من جيبك حاجة لأحدفك م الشباك. 
      قال لي: 
      - لأ خلاص.. ما خدوش مني حاجة. 
      وفي مكتب اللواء علي الألفي قعدنا والراجل بعت جاب لنا سندوتشات شامي فول وطعمية وشاي بحليب وقال: 
      - اتفضل يا أستاذ نجم.. اتفضل يا شيخ إمام. 
      ورفض الشيخ إمام بإباء وشمم.. فسألته: 
      - أنت مش عايز تاكل ليه؟ 
      قال لي في ودني: 
      - ليكونوا حاطين فيها حاجة. 
      قلت له: 
      - أنا بقى عايز أموت. 
      وسفحت سائر السندوتشات وشربت لتنين شاي بحليب وفجأة دخل ظابط شاب وشوش اللوا علي الألفي وخرج فاصطحبني اللوا الألفي إلى مكتب مجاور لقيت السيد / مدير أمن القاهرة اللواء زكي علاج اللي استقبلني كويس جداً وبعد ما خرج اللواء علي الألفي قال لي: 
      - إيه بقى يا سيدي؟ 
      قلت له: 
      - إيه إيه؟
      قال لي: 
      - ما تروح التليفزيون ولا البوتاجاز ولا حتى تروح في داهية وتريح دماغنا. 
      بصيت في عنيه لقيته مسطول وواصل لدرجة الهربع.. قلت له: 
      - صباح الفل. 
      قال لي: 
      - مش باين. 
      قلت له: 
      - فيه إيه؟ 
      قال لي: 
      - يرضيك برضه إن مجلة ألمانية تشتم الرئيس بسببك؟
      قلت له: 
      - طب وأنا باعرف ألماني؟ 
      قال لي: 
      - ألماني ولا طلياني.. أنت إيه اللي مش عاجبك  في البلد؟ 
      قلت له: 
      - وأنت إيه اللي عاجبك في البلد؟ 
      قال لي: 
      - لا دانت باين عليك ابن مجنونة وحتوديني في داهية معاك سلامو عليكو. 
      وسابني في المكتب وخرج. 
      وأمام وكيل النيابة لقيت شخص حاطط وشه في الورق وسألني: 
      - الحشيش دا بتاعك؟ 
      بابص لقيت قدامه حتة حشيش تيجي نص وقيه.
      قلت له: 
      - يا ريت. 
      قال لي: 
      - إنت بتهزر؟
      قلت له: 
      - وأنت بتتكلم جد؟ وبعدين أنت حاطط وشك في الورق ليه؟ مش تديني وشك عشان أشوفك وأنت بتزيف.. يا فرحة أمك بيك. 
      قال لي: 
      - إخرس. 
      قلت له: 
      - إخرس أنت واخجل من نفسك وم اللي بتعمله. 
      ودخل علينا اللوا الألفي وخدني من إيدي على  مكتبه وطلب لي قهوة وحسيت إن الراجل مش مرتاح للي بيعملوه معانا. 
*	*	*
      تاني يوم كنا أمام قاضي المعارضات بمبنى مجمع المحاكم ببولاق.. أول ما دخلنا الطرقة اللي فيها قاعة المحكمة لقيت حوالي عشر أفراد من حوش آدم جايبين لنا أكل وسجاير وتمنيات ودعوات طيبة. 
      دخلنا القاعة لقينا محامي متطوع اسمه الأستاذ أحمد فؤاد وبعد مرافعة سياسية كلها هجوم على بوليسية النظام خرجنا برّا القاعة واحنا مكبلين بالحديد.. شوية ولقيت الحاجب بينده: 
      - فين أحمد فؤاد نجم؟ 
      قلت له: 
      - نعم. 
      قال للحرس: 
      - فكه.. سعادة القاضي عايزه. 
      فكوا الحديد من إيدي ومشيت ورا الحاجب دخلنا ع القاضي قال للحاجب: 
      - اخرج واقفل الباب وراك. 
      خرج الحاجب وفوجئت بالقاضي بيقول لي: 
      - سمعني بقرة حاحا. 
      بصيت عليه لقيت قدامي وش مصري.. شعر – ملح وفلفل – وسحنة نحاسية ووش بيضاوي جميل لا يمكن أنساه.. وش يديك الإحساس بالألفة والأمان.. أنا لغاية دلوقت ما أعرفش مين هو.. لكن هو عارف نفسه ولقيتني بدون تردد بانشد القصيدة بكل ما في داخل من حزن وعشق وشجن.. فوجئت بدموع القاضي نازلة على خدوده في صمت فانفجرت بالبكا وانا بانشد القصيدة حتى انتهيت منها وبعد لحظات صمت طلع من جيبه ورقة بعشرة جنيه ومدهالي وهو بيقول: 
      - أنا ح أفرج عنكم بكفالة عشرين جنيه.. وأنا أقدر أساهم بالمبلغ ده فقط. 
      قلت له: 
      - شكراً أنا معاي المبلغ. 
      قال لي: 
      - طب خد هات لي بدي شريط من تسجيلاتكم. 
      قلت له: 
      - احنا ما بنبعش شرايطنا.. أنا ح أجيب لك شريط هدية. 
      قال لي: 
      - طب أنا ح أفرج عنكم لكن هما مش حيسيبوكم.. خلوا بالكم.
      قلت له: 
      - المفروض انتوا اللي تخلوا بالكم. 
*	*	*




الفاجومي (36)

البقية في حياتــــك..
فــــي عقـــــــــلــك
      

      
      كان الخواجة جوبلز وزير دعاية النازي له عبارة شهيرة هو رحل، وهي فضلت بعده وتحولت عند بعض الحكام إلى قانون أو برنامج عمل.. العبارة بتقول على لسان المرحوم جوبلز.. "كلما سمعت كلمة ثقافة تحسست مسدسي".. وبمرور الأيام وتغير الأشخاص تحولت هذه العبارة فأصبحت بالنسبة لي "كلما سمعت كلمة ديمقراطية تحسست شبشبي". 
      وإذا كان الخواجة جوبلز قد قال عبارته المذكورة من منطلق الكراهية للثقافة والمثقفين فأنا – وأعوذ بالله من قولة أنا – أقول عباربتي هذه حزناً على الديمقراطية التي انتهكها العسكر والحكام المستبدون في العالم الثالث حتى أصبحت هذه الكلمة تثير الرعب واليأس والإحباط عند سائر الشعوب المغلوبة على أمرها ونحن على مقدمتها على أرض مصر المحروسة ذات السبعة آلاف سنة حضارة وديمقراطية!! 
      والمدهش في الأمر أن أعداء الحياة هم أكثر الناس تشدقاً بهذه الكلمة – الديمقراطية – وهل يستطيع المصريون مهما مضت الأيام والشهور والسنوات أن ينسوا صلاح نصر وحمزة البسيوني والصول صفوت والنبوي إسماعيل وحسن أبو باشا وعبد العال سلومة وحسن المصيلحي، وباقي هذه السلسلة الجهنمية من القتلة والجلادين الذين أذاقوا الشعب المصري كل ألوان الهوان بحجة الدفاع عن الديمقراطية في مصر المحروسة؟!
      وهل تغزل حاكم في التاريخ في محاسن الديمقراطية مثلما فعل أنور السادات الذي ألقى القبض على كل مصر بقرار واحد ديمقراسي في 4 سبتمبر 1981!! وفي ظل ديمقراطية أنور السادات ذات الأنياب تم اعتقالي خمس مرات وفي المرة السادسة قدمت للمحكمة العسكرية بتهمة تأليف الشعر!! 
      عرفت بقى سيادتك أنا ليه كل ما بسمع كلمة ديمقراطية باتحسس شبشبي!!
*	*	*
      - عجبك كده؟
      - لأ طبعاً مش عاجبني 
      - بذمة النبي.. ومش عيب؟ 
      - عيب طبعاً.. وعيب جداً كمان. 
      - طب وآخرتها..؟
      - قريب بإذن الله. 
      - يا ترى العالم بيقول علينا إيه دلوقتي؟ 
      - يقول بقى زي ما يقول.. هو احنا حنمسك بُق العالم. 
      - وكان ليه من أصله!!
      - أهو بقى. 
      - أنت عارف أنا بتكلم عن مين؟ 
      - لا والله. 
      - أمال بتوافقني على إيه؟ 
      - وح أعارضك ليه؟ 
      - أيوه صحيح.. يعني أنت.. 
      - موافق على أي شيء يحصل في هذا الكون. 
      - بس ده ما كانش موقفك. 
      - أهو بقى موقفي. 
      - ودا من إيه؟! 
      - خلقة ربنا. 
      - أيوه بس اللي حصل ده ما حصلش في أي بلد في العالم غير مصر. 
      - أديك قولتها بلسانك.. غير مصر وطبعاً مفيش أي بلد في العالم زي مصر وخصوصاً اليومين دول. 
      - في إيه بالظبط. 
      - في أي حاجة وأسأل وأنا أجاوبك. 
      - في الرياضة مثلاً؟
      - وهي مصر بقى فيها رياضة
      - أمال بقى فيها إيه؟ 
      - فيها اللي أنت شايفه ده. 
      - آه صحيح.. أنت عارف أنا كنت محموء على مين من شوية. 
      - على مين؟ 
      - يا ابني المنحوس منحوس من يومه.. وبعدين أنت عايز نتفوق في الرياضة بأمارة إيه؟ 
      - بأمارة حضارة سبع تلاف سنة زي ما بيقول المذيع في التليفزيون. 
      - هو أنت لسه بتتفرج على التليفزيون؟ 
      - طبعاً. 
      - خلاص يبقى البقية في حياتك. 
      - في مين؟ 
      - في عقلك؟ 
*	*	*




أجرأ عشرين قصيدة
سياسيـــة ممنوعــة

 كلـــب الســـــت 1 
      
      في الزمالك من سنين وف حمى النيل القديم 
      قصر من عصر اليمين ملك واحده من الحريم 
      صيتها أكتر م الأدان يسمعوه المسلمين 
      والتتر والتركمان والهنود والمنبوذين 
      ست فاقت ع الرجال في المقام والاحترام 
      صيت وشهرة وتل مال يعني في غاية التمام 
      قُصره يعني هي كلمة ليها كلمة في الحكومة 
      بس ربك لجل حكمة حرمها م الأمومة 
 والأمومة طبع ثابت جوه حوا من زمان 
      تعمل إيه الست جابت فوكس رومي وله ودان 
      فوكس دا عقبال أملتك عنده دستة خدامين 
      يعني مش موجود في عيلتك شخص زيه يا اسماعين 
      واسماعين ده يبقى واحد م الجماعة التعبانين 
      اللي داخو في المعاهد والمدارس من سنين 
      حب يعمل واد فكاكه 
      ويمشي حبه في الزمالك 
      والقيامة والفتاكة يرموا طبعًا ع المهالك 
      عم سمعه من قيامته حب يعمل فيها فِلْه 
      بعد ما ألوظ بيجامته اشتري حتة مجلة 
      قول مشي بيقرا ف حكاية من حكايات الغرام 
      واندماجه في القرايه خلا مشيُه مش تمام 
      ع اليمين يحدف بعيد خطوتين ويروح شمال 
      لمحه فوكس من الحديد قال دا صيد سهل وحلال 
      هُب نط في كرشه دوغري جاب بيجامته لحد ديلها
      اسماعين بدال ما يجري قال يا رجلي رجلي مالها؟ 
      حبه واتلموا الظنايا اللي هما البوابين 
      والحكاية والرواية قال لهم دا كلب مين؟ 
      كلب مين ما كلب مينشي سُمعه لبخ حبتين 
      قال له واحد فيهم إمشي اللي جابك عنده مين؟ 
      كلمة من دا وكلمة من دا ظاطوا واترسمت فضيحة
      قول نهايته والقصد من دا إسماعين أكل الطريحة!! 
      راحوا قسم الشرطة طبعًا والنيابة.. كفيله بيهم 
      واترموا في الحجز جمعًا لما ييجي الدور عليهم 
      حبه.. والشاويش أمين قال سعيد النقشبندي 
      قام غريم عم اسماعين قال له محسوبك يا أفندي 
      قام سي سمعه يروح معاه الشاويش قال غور بدمك 
      راح تعوصني وفوق قفاه كف طرقع داهيه ف امك 
      تفتكر يفضل سي سمعه قد إيه في القسم نايم؟ 
      استضافه الحجز جمعه يا بلاش آدي العزايم 
      شاف بلاوي ما تتحكيش م الديابة المسجونين 
      قال يا عالم.. يا شاويش يا نيابة.. يا مسئولين 
      خلصوه بعد المناهده جثة من جحر الديابة 
      هي يمكن ساعة واحدة كان في مكتب النيابة 
      أنت فين والكلب فين أنت قده يا اسماعين 
      طب دا كلب الست يابني وانت تطلع ابن مين 
      بشرى لصحاب الديول واللي له أربع رجول 
      بشرى لسيادنا البهايم من جمايس أو عجول 
      هيص يا كلب الست هيص لك مقامك في البوليس
      بكرة تتولف وزارة للكلاب ياخدوك رئيس
      القاهرة: 1963 
*	*	*
 

أبــوك السقا مات 2

      
      شيلني وأشيلك دانا برضه فرحت لك 
      وأنا بتاعك يا بيه وأعرف ما اعرفش ليه 
      وكان عبد المعين لابد في المسئولين 
      وأنا بتاع كل حاجة ودراعك اليمين 
      وهتيف الوزير وسواق المدير 
      ومهماز المدام ونبوت الغفير 
      وفراش العيادة وخدام السيادة 
      واللي من غير سناده يتعكز ع السرير 
      وناس بدم ساقع واقفين ورا البراقع 
      يميعوا المبادئ ويفسروا الشرائع 
      وناس من خلف شيش خايفين من الشاويش 
      سلبية الميه ميه تعالى لا ما اجيش 
      أصل إحنا شعب طيب والطيبة فينا بلوى 
      تاخدنا من قريب وتجينا كلمة حلوة 
      مشوارنا مش هوِّين وما هواش بالقليل 
      مهما الخيال يزين لسه الطريق طويل 
      وع الطريق شكوك وجبال حسك وشوك 
      صحيح يا عين أبوك وامسك في إيد أخوك 
      عايزين همه رجال أبعد من المحال 
      وأسرع من الأمل تزلزل الجبال 
      وأقعد ويا الصحابة ونقول على الربابة
      يا جيل الإنجازات يا جيل المحظوظين 
      أبوك السقا مات من شرب الميه الطين 
      القاهرة: 1966
*	*	*

 جــــــــــــــــوازه 3
      
      شعبان البقال عقبال الأنجال 
      اتوظف واتنظف واتعدل له الحال 
      من بعد الجلابية والفوطة الدبلان 
      في رقبته المهرية من هبش الأكلان 
      والدوخة الأزلية والنوم في الدكان 
      بقى صاحب عربية وعمارة وسكان 
      تلقاه للصبحية سهران ع الكونكان 
      وينام للعصرية كبقيت الأعيان 
      وسألت الخضرية وبتوع الدخان 
      ع الحكمة الإلهية في نظافة شعبان 
      وعرفت ان أخانا شعبان بن بهانة 
      اتجوز فنانة واتعين فنان 

 ع المحــــــطــــــــة 4
      
      ع المحطة ع المحطة واللي شفته ع المحطة
      طلعت الخفة أم شنطة سلم الأتوبيس بنطة 
      حتة ملعب والأكادة في القوام والحسن بطه 
      هي خشت درجة أولى والكراسي بقت منطة 
      سابو تانية وغلب تانية والقطيع على أولى خطي
      اللي يهبش في الجونلة واللي يعلى واللي يوطى 
      بص واحد م اللي هما دمهم فلفل وشطة 
      شاف صنايعي في البريمو قال له خش هناك ياسطى
      تانية أنسب للي زيك دي الحقيقة بلاش مغالطة 
      الأسطى قال له يا عم روق دي الحياة تحب المباسطة
      وأنت شايف مش مغمض حاجة ملبن حاجة قشطة
      ولا يعني الكون ح يخرب لو فقير يلهط له لهطه
      القاهرة: 1966 

 الحمـــــــــد للـــه 5
      
      الحمد لله خبطنا تحت بطاطنا 
      يا محلا رجعة ظباطنا من خط النار 
      يا أهل مصر المحمية بالحرامية 
      الفول كتير والطعمية والبر عمار 
      والعيشة معدن وأهي ماشية آخر أشيا 
      مدام جنابه والحاشية بكروش وكتار 
      ح تقول لي سينا وما سيناشي ما تدوشناشي
      ما ستميت أوتوبيس ماشي شاحنين أنفار 
      إيه يعني لما يموت مليون أو كل الكون 
      العمر أصلاً مش مضمون والناس أعمار 
      إيه يعني في العقبة جرينا ولا في سينا 
      هي الهزيمة تنسينا إننا أحرار 
      إيه يعني شعب في ليل ذله ضايع كله 
      دا كفاية بس أما تقول له إحنا الثوار 
      الحمد لله ولا حولا مصر الدولة 
      غرقانة في الكدب علاوله والشعب احتار 
      وكفاية أسيادنا البُعدا عايشين سُعدا 
      بفضل ناس تملا المعده وتقول أشعار 
      أشعار تمجد وتماين حتى الخاين 
      وإن شاء الله يخربها مداين عبد الجبار 
      القاهرة: يونيو 1967
*	*	*

 القـــــضـــــيـــــة 6
      
      الحكاية والرواية والقضية والجناية 
      والفانلة في الجونلة والمخدة في الملاية 
      والإدارة بالشطارة والخسارة ع التكايا 
      والأمين مهلباتي والأمانة مهلباية 
      والصحافة مهلبية والإذاعة يا ضنايا 
      ألف ليلة وليلة تندب ع الهوا وتقول هوايا 
      والمشايخ كل شايخ في الفساد يهدي الهداية 
      والقناعة للجواعى والبضاعة للهبايا 
      والبوليس في اليغمه طايح بالطبنجة والعصايا 
      ديب غريب من غير كمامه يهبش التوب والعباية 
      والحكاية والرواية والقضية والجناية 
      الحكاية عايزه قعدة والكلام مالوش نهاية 
      الحكاية إن البلد مش ملك ناسها 
      والخلايق في البلد مش مالكة راسها 
      والبلد يا ولاد بلدنا مش عليلة 
      البلد علتها جاية من خرسها 
      الحقيقة بنت كلمة والكلام لازم يدور 
      سندباد مواله عالي في المداين والكفور 
      والجناية أن البلد من السكات 
      بعضها راح لليهود والبعض مات 
      واللي جابوا النكسة لسه ع الكراسي 
      والكراسي فوق ضهور المخلوقات 
      والقضية في النهاية خدها مني ف كلمتين 
      البلد مش عايزه قعده وكل منهو بفتوتين 
      البلد عايزه المجاهد باللسان وبالإدين
      كلنا ومن غير معاهدة للبلد علينا دين 
      يكبسونا يحبسونا يضربونا كرباجين 
      البلد سامعة وشاهده وكل خرم قصاده عين
      القاهرة 1969

 فـــي المعـــتــــقل 7
      
       في المعتقل يسلام سلم موت واتألم 
      لكن لمين راح تتظلم والكل كلاب 
      كلاب حراسة وكلاب سيد واقفين بالقيد 
      يكتفوا عنتر وأبو زيد ويهينوا دياب 
      الكلب فيهم لا يميز ولا يتميز 
      عن الغوريلا ومجهز وبضفر وناب 
      ومدربينه يدق الكعب فوق راس الشعب 
      يزرع في قلبه الخوف والرعب من غير أسباب 
      غير إن شلة حرامية وشمحطية
      عايشين في مصر عواطلية وبياكلوا كباب 
      عايزين يعيشوا عرض وطول على كده على طول
      وإن حد بلضم سيدنا يقول جربه يا كلاب 
      ع المعتقل يرموه في الضيق ما يلاقي صديق 
      وإدارة شغلتها التلفيق تكتب له جواب
      غير الصحافة ما تهول بقى وتأول 
      وبعد ما الكدب يطول تطلع في كتاب 
      لكن يا مصر حييجي اليوم ويطير النوم 
      وكل ظالم أو مظلوم حيكون له حساب 
      معتقل القلعة: 1969
*	*	*

 شـــــقع بقــــــــع 8
      
      أنا الأديب ولا تعرفنيش
      تقرا لي لكن ما تشوفنيش 
      كلامي لا هو مدهون ورنيش 
      ولا المعاني عليها غبار 
      شقع بقع يا ديل الفار 
      يا شعب مصر ياخم النوم 
      ما تفوق بقى وتشوفلك يوم 
      والثورة قامت في الخرطوم 
      وأنت اللي نايم بالأسرار 
      شقع بقع يا ديل الفار 
      يا شعب ثور داهية تسمك 
      وشيل أصول أسباب همك 
      عصابة بتمص في دمك 
      والاسم قال ضباط أحرار 
      شقع بقع يا ديل الفار 
      خدوا اليهود غزه وسينا 
      وبكرة يبقوا وسطينا 
      والراديوهات بتغدينا 
      خطب ونتعشى أشعار 
      شقع بقع يا ديل الفار 
      الشيخ إمام قال كلمة حق 
      الست ثومة قالت لك لأ 
      وأبو النجوم على ودنه انزق 
      في المعتقل والدنيا نهار 
      شقع بقع يا ديل الفار 
      معتقل القلعة: 1969
*	*	*

 الثــوري النـــوري 9
      
      حلا يا ويللا يا حلا ويللا 
      يا خسارة يا حول اللا
      الثوري النوري الكلمنجي 
      هلاب الدين الشفطنجي 
      قاعد في الصف الأكلنجي 
      شكالاطه وكراميلا
      يتمركس بعض الأيام
      يتمسلم بعض الأيام 
      ويصاحب كل الحكام 
      وبستاشر مله 
      يا حلولو لو شفته زمان 
      مهموم بقضايا الإنسان 
      بيتكتك لا تقول بركان 
      ولا بوتجاز ولا حله 
      إيش حالك يا جريبي اليوم 
      وإيش جاب التفاح للدوم 
      وإيش جاب الأوضة ف بدروم 
      العربية وفيلا 
      جرانين ومسارح وإدارة 
      ومعلق طبلة وزمارة 
      يسلك أهو بيزمر يعطل
      يجيبوا له المنافيلا 
      وترستق هلاب الدين 
      بقى عاقل جداً ورزين 
      ويا عيني علينا يا مجانين 
      عشنا ومتنا بعله 
      معتقل القناطر: 1970
*	*	*

 الــنـــقــــطـــــة 10
      
      النقطة علشان لأحباب وصاحبها واحد نصاب 
      دا معلم أبداً كداب وبيكسب من غير أسباب 
      والصحبة خنازير وكلاب وأنا وأنت نطلع م الباب 
      لا صوت يعلو فوق صوت المعركة 
      كل الجهود كل الزنود للمعركة 
      ألحان جنان تعزف نشيد المعركة 
      وكمان لجان عشان عيون المعركة 
      سلام يا واد للست مع مع معركة 
      وكمان سلام لأهل بيت المعركة 
      سندات جهاد جداد عشان المعركة 
      لا زمن جميع الناس يساعدوا المعركة 
      مخلوق مفيش إن لم يعيش للمعركة 
      وتموت قتيل ولا مفيش بديل للمعركة 
      خطاب خطير يشرح مصير المعركة 
      عشرين خطاب كمان عشان المعركة 
      وخبزنا عيش أسود عشان المعركة 
      وأكلنا عيش أسود بلون المعركة 
      الشعب جاع الشعب صاع دي معركة 
      نجوع نصوع راضين عشان المعركة 
      لا صوت يعلو فوق صوت المعركة 
      يا همبكا في البمبكا على بمبكا في الهمبكه 
      القاهرة: 1971 
*	*	*


 ورقة من ملف القضية 11
      
      * أنت شيوعي. 
      - أنا مصراوي. 
      * أنا أنتو مصايب أنتو بلاوي. 
      - ممكن أعرف مين الأول بيكلمني؟ 
      * إحنا مباحث أمن الدولة
      - دولة مين؟ 
      * دولة مصر. 
      - مصر العشة ولا القصر؟ 
      * أيوه حنبدي ندور ونلف حاجة تنرفز خالص أف.
      - مالك.. شايل طاجن خالك؟ 
      * لم لسانك ما تخرفش
      - أنا ما اقصدش إهانتك طبعاً. 
      * أيوه استعبط. 
      - لا ماعرفش. 
      * إيه رأيك في سفارة كوريا؟ 
      - إيه رأيك في قضية مصر؟ 
      * مصر ف وحده هي و سوريا وليبيا ولازم ييجي النصر.
      - ييجي منين وإزاي ولمين؟ 
      * أدي كلام الشيوعيين. 
      - أنا من حقي. 
      * حق ف عينك. 
      - أنا باتكلم بيني وبينك. 
      * يعني كلام بره التحقيق؟ 
      - إذا كانش يسبب لك ضيق. 
      * طيب قول. 
      - مين مسئول؟ 
      * مين مسئول عن إيه يا أخينا؟ 
      - ع اللي جرى لنا ف غزة وسينا. 
      * أنت شيوعي أكيد وطاوعني فضي دماغك من دي قضية. 
      - طب ما نحارب لجل عيالنا. 
      * أنت الظاهر مخك فاضي وحتتعبني معاك ع الفاضي.. 
      ابق اتفلسف عند القاضي. 
      - هي قضية؟ 
      * أمال فاهم إيه أمال هي الدولة دي لعب عيال؟ 
      - ممكن أعرف أنا هنا ليه؟ 
      * أيوه حتعرف أمال إيه يوم خمسة وعشرين الماضي إيه مشاك عند التحرير؟ 
      - تحرير إيه يا جناب القاضي؟ 
      * أنا مش قاضي. 
      - بكرة تصير. 
      * بطل غلبة وجاوب دوغري. 
      - أنا غلباوي كده من صغري. 
      * كل الشيوعيين أمثالك آخر غلبة وقلة ذوق.. 
      يحصل إيه لو تمشي في حالك فاكر نفسك مين ما تفوق؟ 
      - حاجة عظيمة وبشرة خير. 
      * أنت دماغك ينفع جزمة. 
      - وأنت لسانك ينفع سير. 
      * أخرس قطع لسناك سافل. 
      - كتر خيرك مخك قافل. 
      * مين وداك عند الطلبة رايح ضمن المندسين. 
      - رحت اناقشهم واسمع منهم. 
      * تسمع منهم إيه ياسي طين؟ 
      - هما الطلبة إيه مطالبهم؟ 
      * أنت حتستجوبني يا شاطر؟!
      - بس انا بسأل كانوا طالبين كراريس ومساطر؟ 
      ولا مطالب ميه الميه كل الشعب مآمن بيها؟ 
      * دول طالبين حرب وشعبية مين مجنون بقى حيمشيها؟ 
      - روق دمك بس يا بيه الحرب ضرورة ومفروضة.. 
      واهو نفس سلاحنا المظلوم في فيتنام دابح أمريكا. 
      * دي طبيعة أرض يا بني آدم. 
      - بطلوا بقى كدب وبولتيكا طب ما الهند بنفس سلاحنا في باكستان بعزقت القرب. 
      * رأيك يعني ضروري إن احنا وحتماً يعني نخش الحرب.. طيب حاضر فين المخبر حتغير رأيك بالضرب. 
      القاهرة: يناير 1972
*	*	*

 الـســــــيــــمــــا 12
      
      شوف عندك يا سلاملم واتفرج يا سلام 
      أفلام القرع كوسه حتقدم فيلم خام 
      من مخرج الروايح ومسبب الزكام 
      عن قصة واقعية من تشخيص المدام 
      والفيلم لاجل خاطرك واخد مليون وسام 
      واتفرج يا سلاملم ع السيما يا سلام 
      الناس ملهية وساكتة والصالة بتشغي عيون 
      والفيلم مطلع ريحة والناس مش لاقية لمون 
      عيل فرحان بشبابه ومغرق شعره صابون 
      مشكلته ما يبخلفشي ومراته كمان بتخون 
      ودلال بتحب عطية وعطية جدع مجنون 
      لازق في زبيدة التشه أخت الأستاذ مأمون 
      اللي مراته أم قداره أخت محمد سعدون 
      جوز تانت ماريكا الهبله اللي مصاحبه المأذون 
      اللي معلق نبوية بنت الأستاذ مأمون 
      الفيلم اتعقد خالص جايبين ليه شجيع مجنون 
      دب خناقة في خمارة وشالوه ع البيت معجون
      البطلة حتشرب نجده مبروك وصل المأذون 
      القاهرة: 1972
*	*	*

 شيـــد قصـــــورك 13
      
      شيد قصورك ع المزارع من كدنا وعمل إدينا 
      والخمارات جنب المصانع والسجن مطرح الجنينة
      واطلق كلابك في الشوارع واقفل زنازينك علينا 
      وقل نومنا في المضاجع آدي احنا نمنا ما اشتهينا 
      واتقل علينا بالمواجع احنا اتوجعنا واكتفينا 
      وعرفنا مين سبب جراحنا وعرفنا روحنا والتقينا 
       عمال وفلاحين وطلبة دقت ساعتنا وابتدينا 
      نسلك طريق مالهش راجع والنصر قرب من عنينا 
       النصر أقرب من إدينا 
       معتقل القناطر: 1973 
*	*	*

 الفــــــــوازيــــــر 14
      
(1)
      اللورد بن اللورد بن اللورد بن اللورد 
      متأصل في الثورة لا أوناسيس ولا فورد 
      حيطبق بسلامته قوانين لاشتراكية 
      ويدافع من عشمه عن صوت الحرية 
      وآهي كوسه على بامية على قرع استامبوللي 
      بتقرع يا بلدنا على وش التسقية 
(2)
      سكرتير عموم مصر وافهم كلامي 
      تعدد مناصبه ولا تنتهيش 
      وجيه بالوراثة وجاهل عصامي 
      جمع جهل طايل وايه من مفيش
      وكان أصله ضابط وحول حرامي 
      ويكتب أدب بس ما يتعربش 
      
(3)
      يا وليه عيب اختشي يا شبه إيد الهون 
      دانتي اللي زيك مشي يا مرضعة قلاوون 
      مدحتي عشرين ملك وميت وزير ورئيس 
      مروان وعبد الملك والمفتري وعتريس 
      بتغني بالزمبلك ولا انتي صوت إبليس 
      من أول المبتدأ حتى نهاية الكون 
(4)
      لإن الصراحة في بلدنا قليلة 
      بفضل المباحث وأدب الرموز 
      جعلها اللئيم ابن بنت اللئيمة 
      شعار يومي تحته السموم كيف يعوز 
      ويهدل أصول الصراحة العظيمة 
      وقال ع السكوت ع الهزيمة يجوز 
      سجن القلعة: 1973
*	*	*

 مـــوسم الحــرائق 15
      
      رئيس مجلس إدارة شركة نصر لسرقة مصر 
      يتوجه وبعون الله وبنفس التكنيك إياه 
      يدخل على المصنع هواه ويمارس ملعوب العصر 
      اسرق واحرق 
      سريقة سريقة سريقة.. سرقوا المصنع 
      حريقة حريقة حريقة.. حرقوا المخزن 
      سريقة حريقة حريقة سريقة.. حريقة سريقة سريقة حريقة
      سرقوا القوت والنور والقدرة 
      حرقوا الأرض البور والخضرة 
      مين يا ولاد في الدنيا يصدق إن الراجل يحرق بيته
      خايف قال م البيت النايم يصحى ويكشف سرقة زيته
      اللي سرقها واللي حرقها بكرة صاحبها ح يخرب بيته
      القاهرة: 1973
*	*	*

 موال الفول والطعمية 16
      
      عن موضوع الفول واللحمة صرح مصدر قال مسئول
 إن الطب اتقدم جداً والدكتور محسن بيقول 
      إن الشعب المصري خصوصاً من مصلحته يقرقش فول
      حيث الفول المصري عموماً يجعل من بني آدم غول 
      تاكل فخده في ربع زكيبة والدكتور محسن مسئول
      يديك طاقة وقوة عجيبة تسمن جداً تبقى مهول 
      ثم أضاف الدكتور محسن إن اللحمة دي اسم أكيد 
      بتزود أوجاع المعدة وتعود على طولة الإيد 
      وتنيم بني آدم وتفرقع منه المواعيد 
      واللي بياكلوا اللحمة عموماً حيخشوا جهنم تأبيد
      يا دكتور محسن يا مزقلط يا مصدر يا غير مسئول
      حيث ان انتوا عقول العالم والعالم محتاج لعقول 
      ما رأي جنابك وجنابهم فيه واحد مجنون بيقول
      احنا سيبونا نموت باللحمة وانتو تعيشوا وتاكلوا الفول
      ما رأيك يا كابتن محسن مش بالذمة كلام معقول
      القاهرة: 1974
*	*	*

 نيـكســــــــــــون 17
      
      شرفت يا نيكسون بابا يا بتاع الووترجت 
      عملولك قيمة وسيما سلاطين الفول والزيت 
      فرشولك أوسع سكة من راس التين على مكة 
      وهناك تنفذ على عكا ويقولوا عليك حجيت 
      "وأهو مولد ساير داير شيلاه يا صحاب البيت"
      جواسيسك يوم تشريفك عملولك دقة وزار
      تتقصع فيه العايقة والساكت والمنشار 
      والشيخ شمهورش راكب ع الشعب وهات يا مواكب 
      وبواقي الزفة عناكب ساحبين من تحت الحيط 
      "وأهو مولد ساير داير شيلاه يا صحاب البيت" 
      خد مني كلام يبقى لك ولو أنك مش ح تعيش
      لا ح أقول أهلاً ولا سهلاً ولا تيجي ولا ما تجيش
      بيقولوا اللحم المصري مطرح ما بيسري بيهري
      وده من تأثير الكشري والفول والسوسي أبو زيت 
      "وأهو مولد ساير داير شيلاه يا صحاب البيت" 
      القاهرة: 1974
*	*	*

 ديســـــتــــــــان 18
      
      فاليري جيسكار ديستان والست بتاعته كمان 
      حيجيب الديب من ديله ويشبع كل جعان 
      يا سلاملم يا جدعان ع الناس الجنتلمان 
      داحنا حنتمنجه واصل وحتبقى العيشة جنان 
      التليفزيون حيلون والجمعيات تتكون 
      والعربيات حتمول بدل البنزين بارفان 
      وحتحصل نهضة عظيمة وحتبقى علينا القيمة
      في المرسح أو في السيما أو في جنينة الحيوان 
      وحتبقى الأشيا زلابية ولا حوجة لسوريا وليبيا 
      وحنعمل وحدة أرابيا مع لندن والفاتيكان 
      والفقرا حياكلوا بطاطا وحيمشوا بكل آلاطة 
      وبدال ما يسموا شلاطة حيسموا عيالهم جان 
      ودا كله بفضل صديكي ديستان الرومانتيكي 
      ولا حدش فيكو شريكي في المسكن والسكان 
      القاهرة: 1975

 بيــــــــان هــــام 19
      
      "هنا شقلبان محطة إذاعة حلاوة زمان" 
      من القاهرة ومن كردفان وسائر بلاد العرب واليابان 
      تقدم إليكم بكل اللغات مراسح وسيما وجميع الفنون 
صحافة ومنابر وتليفزيونات وخطبا في جوامع وجبنة وزتون
ونقزح ونركب جميع الموجات ونبحث ونفهم في كل الشئون ودايماً نلعلع في كل الحالات ولا حد سامع ولا يحزنون
وتسمع ما تسمع ودا ما يهمناش لإن احنا أصلاً بناكل بلاش
فخليك في نفسك وما تخليناش نسلط عليك القلم واللسان 
      "هنا شقلبان محطة إذاعة حلاوة زمان" 
يسر الإذاعة وما يسركوش بهذه المناسبة وما بندعيكوش
نقدم إليكم ولا تقرفوش شحاتة المعسل بدون الرتوش
      شبندر سماسرة بلاد العمار 
      معمر جراسن للعب القمار 
 وخارب مزارع وتاجر خضار 
عقبال أملتك أمير الجيوش ما تقدرش تنكر تقول مااعرفوش 
شحاتة المعسل حبيب القلوب يزيل البقع والهموم والكروب 
يأنفس يأفين يبلبع حبوب ويفضل يهلفط ولا تفهموش
وتفهم ما تفهم دا ما يهمناش لإن إنت فاهم وعامل طناش
      "هنا شقلبان محطة إذاعة حلاوة زمان" 
      لأن المخبي ظهر واستبان وكل المسائل بدت للعيان
وطلعت حكاوي ونزلت كمان عن التهريبة وعن كيت وكان
      وعن ألعبان ظهر في المدينة 
      كأنه الطوفان وغرق مراكب وسوح غيطان 
وبعض المراكب ح تغرق كمان وأزمة مساكن وأزمة أمان 
وعالم بياكل في عالم جعان وريحة مؤامرة في جو المكان 
لهذا وذاكا تكلم كمان نقدم إليكم عروسة وحصان
      "هنا شقلبان محطة إذاعة حلاوة زمان" 
      بسم الله سلام عليكم وسلمون وموز 
وأما المسائل فهنجف ولوز 
فيا إخوتي ويا أخوات إليكم بياني كما هو آت
جميع المسائل تمام التمام وكل الكلام دا مجرد كلام
فصبراً جميلاً ولا تقلقوش وشغل الضغاين أنا ما أقبلوش
      مافيش أي حاجة وقدر كمان إن فيه أي حاجة 
      مافيش أي حاجة مالوش أي لازمة الكلام واللجاجة
وعيب أن عيل يسوق السماجة ويعمل لي باللو ويعمل ديباجة 
      أنا بطبعي ضد السماسرة الكبار 
      بحكم المنافسة وحكم الجوار 
      لكن مش ف طبعي إني أعمل فضيحة 
      لواحد زميلي هبش كام صفيحة 
      ماكل الزمايل بتهبش صفايح 
      وكل اللي جاي ماش زي اللي رايح 
فيا أيها الشعب صهين تفلعص مساء التنفيس مساء الروايح
      أخويا الأمير بزرميط الإيراني 
      بعت لي السنة دي عزمني ودعاني 
أنا قبلت طبعاً ورحنا العزومة وكانت وليمة ما تحصلش تاني 
دا إيه المحمر وإيه المكمر إيه المشمر إيه الصواني 
      أنا دماغي تعبت ولفت صراحة 
      من الفخفخة والهنا الأصفهاني 
      هناك يعني مثلاً إذا شربت طافية 
      تمز بكوارع وبسطرمة ضاني 
      ما شفتش هناك ناس بتحقد عليهم 
      ولا ناس بتشتم فلان الفلاني 
لأنه اشترى عزبتين من شطارته وحكمة إدارته وطلع مباني 
      وبعد الوليمة استلمنا الهدايا 
      مفضض ومدهب وقز وقيشاني 
      وطبعاً أخويا الأمير قال لي حاجة 
      ح أقولها لكو طبعاً إذا الوقت ناسب 
      ح يطلع لي عيل بدون أي حاجة 
      ويعمل لي فلحس ويقعد يحاسب
      دا حقد اشتراكي أنا ما اقبلوش 
      ولو هو ابني أنا ما اعتقوشي
فيا أيها الشعب كمل جميلك وصبراً والزم حتيجي المصاري
وتاكل وتشرب ما يأتيلك وتغرق في بحر العبيد والجواري
      وترسم حياتك حسب ما يرائيلك 
      وتملا الحواري فساقي وقصاري 
تسبح بحمدك وتشكر جميلك وفضل الزبالة وطفح المجاري
ختاماً سلاماً وآخر كلاماً ضروراً يسود الهدوء والوئام
فماذا وإلا ح اطربقها واللا واهرب فلوسي واسافر قواماً 
      سلام عليكم وسلمون وموز 
      بصفتي رئيساً وأباً وجوز 
      القاهرة: 1976

 بـــوتيــــكـــــات 20
      
      بوتيكات النات كوا النات وشقق مفروشة وعمولات
      يا حلاوة الناوه كوا الناوه يا بلدنا يا آخر فتاكات 
      شبيك لبيك فتح مخك لبيك شبيك غمض عينيك 
      حتقفل مخك ح نطخك ونلوشك لو تفتح عينيك 
اسكت طنش تركب مازدا وتعيش سلطان في البروازدا
مش عاجبك فالجبنة الفازدة والعيش والفول والكرات
      "بوتيكات النات كوا النات" 
      مين فيكو ما يعرفش عليوه شيال المنيا الكحيان
      في ثواتي اتموّل واتحوّل بقى مسيو عليوه عليان
إزاي ماهى بوظة ومفتوحة على حس الناس المدبوحة
      وأرانب صاحية ومدبوحة تتأستك تبع البنوكات 
      "بوتيكات النات كوا النات" 
      حتقولي الفقرا ومشاكلهم دي مسائل عايزة التفانين
      وأنا رأيي نحلها رباني ونموت كل الجعانين 
      وبهذا ما حدش ح يجوع لو نغلق هذا المشروع
      وحنقفل هذا الموضوع نهائياً ونعيش في ثبات 
      "بوتيكات النات كوا النات" 
      سجن الاستئناف: 1981
*	*	*
 
      
     
     
     
     1
     
     
