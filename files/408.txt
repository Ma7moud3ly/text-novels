الجريمة الهادئة !
تأليف أحمد ماجد
-----------------
رَن مُنَبِّه تليفونها المحمول المتواجِد بجانِب السرير ، عطَّلَتْه مؤقتاً حتي تغفو لعشرة دقائق أخري وكأن ذلك هو ما سيجعلها تقوم مباشرة بنشاطٍ وقوة عندما يرن ثانيةً ! .. لم يُمْهِلها القَدَر أكثر من ٣ دقائق فقط ، بعدها رن المنبه الآخَر بتليفون زوجها الذي أغلقه سريعاً وقال بصوتٍ قد خرج بصعوبة دون أن يلتفت إليها أو يُعدِّل من وضع نومه علي السرير بجانبها : " يلّا يا دعاء " ثم خلد الي النوم من جديد .. كان ذلك ما يحدث كل صباح في تمام الساعة السادسة ، حيث كانت الوسيلة المضمونة لاستيقاظ (دعاء) هي بمبدأ "منبهين في الرأس توجع" بالإضافة لصوت زوجها الأجَش.. فتقوم لتلحق بصلاة الفجر قبل الشروق ، وتوقِظ أبناءها تحضيراً لذهابهم الي مدرستهم ، بينما يستمر الزوج في نومه لساعة أخري قبل إستيقاظه وذهابه الي العمل .. خرجت (دعاء) من غرفة الأولاد مُتَّجِهة الي الصالة وبدأت في فتح الستائر عن تلك النوافذ الُمحاطة مِن الخارج ببعض الموانع الحديدية والمُطِلَّة علي الحديقة المُلحَقة بشقتهم بالدور الأرضي بذلك (الكومباوند) الشهير ، وبينما كانت (دعاء) تجذِب الرباط الأبيض علي دُفعات والستائر تُفْتَح تدريجياً حتي توقَّفَت فجأة .. ونظَرَت بعيونٍ جاحظة الي الخارج .. ثم أطلقت صرخة .. كانت كفيلة أن تفزع جميع من بالبيت .. بل كُل مَن يَقْطن تلك العمارة السكنية .
الساعة الثامنة والنصف صباحاً ؛ إلتفّ عدد من رجال النيابة والبحث الجنائي حول جُثّة مُلقاه بحديقة تلك الشقة ، جثة لشابة لم تتعدَّي الثلاثين عاماً لمَحَتْها وقتها (دعاء) تتمدَّد أمامها علي الأرض بالقرب من النافذة بوجه شاحِب مُخيف قبل أن تطلق صرختها .. بعد ذلك جلس المُقدِّم (عماد) رئيس المباحث علي كُرسي بلاستيكي بطرف الحديقة بعد أن قام بالمعاينة المبدئية للمكان والجثة وأخذ يراقب باقي أفراد الشرطة وهم يستكملون إجراءات المعاينة ، بجواره كان يجلس دكتور (حسن) زوج دعاء وصاحب تلك الشقة حيث كان يستفسر منه المُقدِّم عن بعض التفاصيل:
- المُقدِّم عماد : إنت صاحب الشقة يا دكتور ولا مأجَّرها ؟
- حسن : لا يا فندم أنا المالك .
- وبقالك قد ايه هنا ؟
- عايش هنا من سنتين تقريباً من ساعة ما استَلَمْت الشقة .. نقلت فيها أنا والأسرة.
- إكتشفْت الموضوع إزاي يا أستاذ (حسن) ؟ آسف يا دكتور .. 
- والله أنا صحيت علي صوت مراتي لما شافت الجثة في الجنينة .. وجيت شوفت المنظر إتصلت بالنجدة علطول.
- وبالليل إمبارح كُنتُم في الجنينة لحد إمتي ؟
- أنا قفلت نور الجنينة بنفسي إمبارح بعد الساعة ١٢ بالليل بشوية كده ونمنا علطول .. مكانش فيه حاجة خالص.
- بتشبِّه علي البنت دي أو حاسس إنك شُفتها قبل كده ؟
ألقي (حسن) نظره أخري باتّجاه الجثة ، ثم هز رأسه نافياً أن يكون يعرِفها .. في هذه الأثناء إقترب فرد شرطة مؤدياً التحية العسكرية للمُقدِّم (عماد) ثم قال مشيراً إلي شخصٍ بجانبه : " فرد أمن المجموعة سعادتك " ... كان شاباً أسمر نحيل يرتدي الزي الأزرق الخاص بأفراد الأمن وقد هَنْدَم نَفسه و صفَّف شعره المُبلَّل بعناية وكأنه أخذ فترة من الوقت يستَعِد لهذا اللقاء .. نظر له المُقدِّم (عماد) واضعاً ساقاً علي الأخري ثم قال : 
- إسمك إيه يابني ؟ 
- محمد جابر يا باشا
- إنت ماسِك أمن العمارة دي ؟
- أيوة ياباشا ، و المجموعة كلها ..
- يعني كام عمارة ؟
- ال ١٠ عمارات اللي في المنطقة دي ..
- حلو أوي .. من إمتي لإمتي ؟
- من الساعة ١٠ بالليل لحد ٨ الصبح يا باشا..
- طيب ، قوللي بقي .. إيه اللي حصل بالليل ، والبت دي جاية منين ومع مين .. ولَّا كنت نايم ؟
قالها مُبتَسِماً بينما تلعْثم (محمد) واحْمرّ وجهه وهو يرد:
- لا يا باشا .. صاحي طبعاً
- ده انت وشك حيقع من كتر النوم .. وشكلُهُم صحّوك وحطوا دماغك تحت الحنفية علشان تفوق ... طيب وايه ملاحظاتك بقي يا عم المِصَحْصَح ؟
- والله يا باشا كله كان تمام ، مفيش حاجة غريبة والأمور كانت هادية.
وهنا صاح المُقدِّم (عماد) بحِدّة وصوتٍ عالٍ شَدّ انتباه كل مَن حوله: " يعني إيه ؟ .. الداهية دي وقعت علينا من السما ولا إيه ؟ " .. لم يرُد فرد الأمن ، بينما أشعل المُقدِّم سيجارة واعتدل من جديد علي مقعده .. وهنا إقترب منه رجلٌ ومال علي أذنه قائلاً : " مفيش يا باشا أثر عنف أو ضرب علي الجثة ، ومعهاش أي شنطة أو إثبات شخصية أو ورق وفلوس ولا موبايل " .. نظر له المُقدِّم (عماد) قائلاً : " تَمِّمْلي علي العمارة دي والعمارات اللي حَوليها ،شوفلي فيه أي أثر سرقة أو كسر باب أو أي حاجة غريبة " .. ثم نظر إلي (محمد) فرد أمن المجموعة وهو يقول : " وانت حضَّر نفسك علشان هنحتاجك معانا كده شوية في القسم " ، ونهض من علي كرسيه غير عابِئاً بتوسُّلات (محمد) وقَسَمه أنه لا دخل له بشئ .. وأخذ المُقدِّم (عماد) يتفقَّد موقع الجريمة من جديد ....
" سمية إبراهيم عبد العال .. ٢٤ سنة .. آنسة .. خريجة معهد سياحة وفنادق .. .. مقيمة مع والدتها بالأميرية والوالد متوفَّي منذ سنوات ، ولها أخ وأخت أصغر منها مازالو بالمدرسة " .. تلك كانت التحريات التي وصلت الي المُقدِّم (عماد) بعد أن تم التعرُّف علي هوية صاحبة الجثة وذلك عن طريق بلاغ بتغَيُّبها قدمته أمها بقسم الأميرية .. وقد دوَّن (عماد) هذه المعلومات بورقة أمامه علي مكتبه بالقسم يتأملها من حينٍ لآخَر، وبينما أخذ يُفكِّر في ملابسات تلك الجريمة ، دخل عليه المكتب أحد ضباط الشرطة وجلس أمامه علي الكرسي المقابل للمكتب ، وبدا علي ملامحه أنه يملك أخباراً جديدة ، فسأله المُقدِّم (عماد) بإهتمام : " إيه الأخبار يا إيهاب؟
- تقرير الطب شرعي طلع يا باشا .. Overdose .. هيروين .. وكانت في علاقة قبل الحادث بفترة قصيرة ..
سكت (عماد) وهو يفكر للحظات من جديد ، ثم قال:
- مُسَجَّلة آداب أو مخدرات ؟
- لأ يا باشا 
- إنت عمَلَت ايه في منطقتها ؟ سُمعتها أخبارها إيه؟
- والله يا باشا ماحدش عارف عنها كتير ، هي والدتها ست غلبانة خالص، وكل اللي تعرفه إن بنتها بتشتغل سكرتيرة في مكتب خاص ، وأنها بتضطر تسهر ساعات علشان الشغل .. وهي اللي كانت بتصرف عالبيت ، وطبعاً الست مُنهارة من ساعتها .. والنَّاس في المنطقة كانوا بيشوفوها رايحة جاية كده في مواعيد مختلفة بس ماحدش عارف بتروح وتيجي منين .. ولا حد حتي عارفلها نمرة موبايل !.
- والبيت مفيهوش حاجة ؟
- لا يا باشا ، البيت نضيف .. بس ورقها وحاجتها الشخصية واضح إنها كانت معاها وقت الحادثة واتَّخْدِت كلها.
- طيب يا إيهاب إستعجلِّي موضوع قايمة مُلاك العمارة والمعلومات عنهم والعمارات اللي حوليها كمان الله يكرمك.
- حاضر يا باشا 
قالها (إيهاب) وهو يستأذنه ويغادر الغرفة ، بينما أشعل (عماد) سيجارته من جديد ، وأخذ نفساً عميقاً وأطلق دخانه في الهواء والذي بدا له وكأنه تَشكَّل أمامه علي هيئة علامة إستفهام كبيرة. 
ضغط المُقدِّم (عماد) علي زر أمامه علي المكتب فدخل عليه العسكري المتواجد بالخارج بعد أن طرق الباب وأدَّي إليه التحيَّة .. قال له (عماد) : " هاتلي يابني الواد فرد الأمن من الحجز بسرعة " .. لحظات وجاء العسكري ومعه (محمد) ، فقال له: سيبهولي انت وخليك برة .. وقف (محمد) مكانه وعلي ملامحه علامات الحزن والإعياء نتيجة تواجده في الحجز منذ أيام .. نظر له المُقدِّم (عماد) قائلاً : " تعالي يا (محمد) أقعد" ، وأشار له علي الكرسي أمامه ، تقدّم (محمد) بخطواتٍ بطيئة ثم جلس ، قدَّم إليه (عماد) سيجارة فشكره ، ثم سأله المُقدِّم :
- إيه الأخبار يا محمد ؟ إفتكرت حاجة ؟
فأجاب بصوتٍ حزين :
- هو أنا هنا ليه يا باشا ؟ أنا معملتش حاجة.
- بص يا محمد ، لحد دلوقتي إنت الوحيد اللي أكيد كان موجود وقت الحادثة ، وبالقانون إنت المسئول عن تأمين المكان ده .. يعني إنت أهم واحد في الحكاية كلها .. ده مش معناه إنك عملت حاجة ، بس أكيد عندك معلومات تفيدنا .
- أنا قلتلك يا باشا كل حاجة والله .. وأنا أهو تحت أمرك إسألني في أي حاجة ، بس خرجني أبوس إيدك.
- إنت قولتلي قبل كده إنك ما حسيتش بحركة مش طبيعية أو ماشوفتش أي عربية غريبة ولا حاجة يومها ، صح ؟
- أيوة يا باشا ، الحركة كلها بتبقي لناس من السكان وضيوفهم طالعين نازلين في العمارات ، زي العادة يعني ..
- إنت عارف كل سكان المجموعة اللي انت فيها ؟ عارف مين المالك ومين مُستأْجِر ؟
- أيوه يا باشا ، أغلب الناس عارفهم خصوصاً اللي بقالهم فترة ساكنين..
- وفيه ناس مأجَّرين كتير ؟
- أيوة يا باشا ، فيه كذا شقة متأجرة لجماعة سوريين وليبيين ، وفيه مصريين كمان ..
- وبتبقي عارفهم كويس دول ؟
- والله يا باشا ببقي عارف شكلهم والإسم ساعات ، ولو طوِّلوا معانا بيبقي زيهم زي الملاك..
- أقل فترة تأجير شوفتها في مجموعتك كانت أد إيه ؟
- والله يا باشا مش مجمَّع أوي .. بس فيه ساعات ناس بتبدِّل عالشقة بتاع كل شهر كده .. آجي أتعرَّف عالراجل وأبدأ أحفظه ألاقيه مشي و جِه غيره.
سأله المُقدِّم (عماد) باهتمام : " وده في أنهي شقة يا محمد " ، أجابه (محمد) مُحاولاً التذكُّر بقوة بعد أن شعر من اهتمام (عماد) أن معلوماته قد تفيد ، علي الأقل في خروجه من الحجز : " في شقتين بالذات يا باشا .. بس واحدة ساكنة دلوقتي فيها عِيلة علي بعضها، والتانية فاضية يا باشا في العمارة اللي لزْقَة في عمارة الحادثة "
- خد الورقة دي إكتبلي أرقام الشقتين دول ورقم عمارتهم.
قالها (عماد) ثم رفع سماعة تليفونه قائلاً : " تعلالي يا إيهاب لو سمحت " ، وشرد بذهنه من جديد وهو لا يسمع صوت (محمد) الذي أخذ يُكرِّر جملة واحدة : " كده هاخرُج يا باشا ؟ .. باشا .. كده هاخرُج ؟ .. " ، ولكن كان (عماد) في عالم آخَر من التفكير .. يشعر أنه أمسك بخيط القضية الرئيسي .
كان المُقدِّم (عماد) يجلس في السيارة بجانِب عسكري الشرطة الذي يقودها ، بينما جلس (إيهاب) في المقعد الخلفي وهَمَّ الي الأمام قليلاً ليستَمِع أفضل إلي (عماد) الذي سأله :
- وصاحب الشقة ده مش ناوي يرجع من كندا ويستقر هنا ؟
- والله اللي فهمته منه لما جبت نمرته من العقد وكلمته إنه مش راجع قُريِّب .. علشان كده سايب مفتاح الشقة مع مكتب العقارات ده وعملهم توكيل مقابل مبلغ كبير في السنة ..
- بس أكيد المبلغ اللي بيطلعوه من الشقة أكبر بكتير ، دول واضح إنهم بيأجروها باليوم وبالأسبوع .. واضح إن وراهم بلاوي .
- واضح كده يا باشا
- وفيه جديد في موضوع المكتب الخاص اللي كانت بتشتغل فيه القتيلة ده ؟
- واضح إنه أي كلام .. مالوش أثر وماحدش من صحابها عارف عنه حاجة .. صاحبتنا دي واضح إنها ما كانتش مضبوطة.
وهنا مرَّت سيارتهم من إحدي البوَّابات المتعدِّدة لذلك (الكومباوند) والتي فتح فرد الأمن بوابتها الإلكترونية بالكارت الممغنط تلقائياً دون أن يحاول حتي الإستفسار عن هويتهم أو هوية رُكَّاب أي سيّارة أخري ، فقال (عماد) : " يا أخي المكان ده كبير أوي بس الأمن فيه زي قِلِّتُه ، لا كاميرات ولا مراقبة ولا أي حاجة " ..
توقَّفَت السيارة أمام أحد مكاتب العقارات بالسوق التجاري ، ونزل من السيارة (عماد) و( إيهاب) ودخلا المكان ليجدا أمامهما مكتب صغير يجلس خلفه موظف شاب يرتدي قميص ورابطة عنق ضخمة بالنسبة لجسده النحيل ، إستقبلهما بإبتسامة عريضة مُرحِّباً وهو يدعوهما للجلوس ، ثم قال لهما:
- تحت أمركم يا بهوات .. إيجار ولا تمليك ؟
أخرج (عماد) كارت شخصي من جيب سترته ووضعه أمام الموظف معرفاً بنفسه .. فنظر له الموظف وابتسم مجدداً قائلاً:
- يا أهلاً وسهلاً يا باشا .. شرفتنا ، تشربوا ايه ؟ 
قاطعه المُقدِّم (عماد) بحزم : "إنت صاحب المكان ده ؟ " ، فبدا عليه الإرتباك بعد أن علم أن الأمر أكبر من مُجرَّد التعامل مع عملاء .. فقام مُسْتَئذناً ودخل عن طريق باب صغير بجانِب مكتبه و غاب لثوانٍ قليلة ، ثم عاد وهو يدعوهما للدخول قائلاً : " اتفضلوا .. أستاذ محمد في إنتظاركم " .. دخلا إلي تلك الغرفة الأكبر والمكتب الفخم ، حيث توجه إليهما شخصاً قوي البنية يبدو في العقد الخامس من العُمر ، تناثرت بعض الشعيرات السوداء وسط شعر رأسه الأبيض وهو يرتدي ملابساً تبدو أصغر من سنه بقليل ذوقاً ولوناً .. رحَّب بهما ثم أجلسهما علي ذلك الطقم الجلدي الفاخر المُلْحَق بمكتبه وقال للموظف الذي وقف علي الباب : " هات حاجة ساقعة بسرعة " ثم نظر لهما قائلاً :
- ده شرف كبير والله إن حضراتكم تنورونا في المكتب.. 
قال المُقدِّم (عماد) مقاطعاً :
- إحنا مش حناخد من وقتك كتير 
- أؤمروني يا باشا
- فيه شقة بتتأجَّر عن طريقك عايزين نعرف معلومات عن مُستأجرينها 
- تحت أمرك .. أنْهِي شقة بالضبط يا باشا ؟
أعطاه (إيهاب) ورقة مكتوب بها تفاصيل الشقة وإسم مالكها ، نظر لها (محمد) لثوانٍ ثم أجاب :
- دي بقالها فترة فاضية يا باشا
- قد إيه كده ؟
- أكتر من ٦ شهور 
- الكلام ده مش مضبوط .. معلوماتنا إن الشقة دي بتتأجَّر كتير لمُدَد قصيرة يوم يومين أسبوع بالكتير .
- يا باشا إحنا مكتبنا ما بيشتغلش في الحاجات دي..
قام (عماد) من مكانه وانتقل للجلوس بجانِب (محمد) واقترب منه قائلاً:
- الموضوع كبير يا أستاذ محمد ، يخُص جريمة قتل..
تغيَّرت ملامح (محمد) من أثر المفاجأة ، بينما أكمَل المُقدِّم (عماد): "أنا رأيي تساعدنا في مشكلتنا الكبيرة دي ، علشان نقدر نساعدك في موضوع مكتبك والشغل اللي مش مضبوط ده " .. إبتلع (محمد) ريقه وهو ينظر إليه دون أن يرُد بكلمة ...
فتح موظف المكتب العقاري باب الشقة من الخارج بمفتاح لُصِقَت به ميدالية بلاستيكية بها ورقة بيضاء دُوِّن عليها رقم الشقة .. ودخل المُقدِّم (عماد) والضابط (إيهاب) ومعهما أستاذ (محمد) صاحب المكتب .. وأخذ (عماد) و(إيهاب) يتجولا داخل الشقة بحثاً عن أي علامات تؤكِّد أو حتي تستبعد ظنونهما .. كانت الصالة الرئيسة للشقة تبدو خالية من الأثاث تقريباً إلَّا من بعض الكراسي و (الكراكيب) البسيطة .. ثم دخلا الي غرف الشقة ليتفقدا الوضع بالداخل .. فإحدي الغرف كان بها سرير كبير مُرتَّب ، كما يوجد بها دولاب صغير لم يعثرا بداخله علي شئ سوي بعض البشاكير والفوط النظيفة .. ثم انتقلا بعد ذلك الي الحمام الرئيسي بالشقة ليجداه يحتوي علي سخان كهربائي كبير لمبته الحمراء مُضاءة جاهز للإستعمال ، كما لاحظا بعض منظفات الشعر وصابون الإستحمام خاص بالرجال والسيدات .. وأخيراً بمطبخ الشقة ، وجدا بعض الأكواب بها بقايا الشاي في الحوض كما لاحظا وجود بقايا طعام مُبعثَرة علي المنضدة ، مما يعني أن هذه الشقة قد وطأتها أقدام منذ أيام قليلة ، ... خرج (عماد) ومعه (إيهاب) إلي الصالة من جديد حيث كان ينتظرهما أستاذ (محمد) وموظف المكتب ، فاقترب (عماد) من (محمد) قائلاً:
- ده مش شكل شقة بقالها ٦ شهور فاضية يا (محمد) بيه ..
- يا باشا مانت عارف الشقق الفاضية دي بيجي حد يتفرَّج عليها من وقت للتاني .. 
- والحاجة اللي في الأوضة والحمام ؟ والأكل والشاي اللي في المطبخ ؟
- تلاقيها حاجات سايبها آخر مُستأجر ولَّا حاجة ، والأكل و الشاي اللي في الشقة دول يا باشا عادِة موظفين المكتب لما بيورّوا الشقة لحد ويقعدوا يفطروا فيها .. حاجة تقرِف".
ثم نظر (محمد) للموظف قائلاً بعُنف: " شايف عمايلكم وحركاتكم الزبالة .. جايبين لنا الكلام الله ياخدكم " ... تبادَل (عماد) و(إيهاب) النظرات ثم خرجا من الشقة ووقفا أمام مدخل العمارة ، حيث أخذ المُقدِّم (عماد) ينظر الي المسافة بين تلك العمارة وحديقة الشقة بالعمارة المجاورة مكان العثور علي الجثة ، مُحاولاً تخيُّل أي سيناريو مُمْكن لهذا الإحتمال الذي يظنه ، يخشي أن يكتشف بعد كل ذلك أنه يسير في الإتجاه الخاطئ .. بعيداً عن الحقيقة تماماً .
" قالولك إيه بالضبط ؟ " قالها ذلك الرجل الخمسيني الأنيق بإهتمام وهو يتحدَّث بهاتفه المحمول من علي مكتبه الفخم ، " وإيه اللي خلّاك توافق توريهم الشقة أصلاً ؟ .. قوللهم أي حاجة يا أخي .. المفتاح مش معايا .. أي حاجة .. وبعدين هو كان معاهم إذن نيابة ؟ " .. ثم ضرب علي المكتب بيده غضباً قائلاً : " يعني إيه مش عارف يا محمد ؟ هو إنت عيَّل صغير مش فاهم في الشغلانة دي ولَّا إيه ؟! .. " ، إلتقط الرجل أنفاسه ليهدأ ثم قال : " عالعموم حاول تشوفلها حل الشقة دي بقي ، أجَّرها وخلصنا من وجع الدماغ ده .. وهدِّي اللعب شوية اليومين الجايين دول .. سلام " .. أغلق الهاتف وأخذ يُفكِّر في شرود .. 
" لسة شاكِك أن الراجل بتاع مكتب العقارات ده وراه حاجة يا باشا ؟ " .. قالها (إيهاب) وهو يجلس مع (عماد) في مكتبه والذي إرتشف رشفة من قهوته المضبوطة ثم أجاب:
- مش عارف .. حاسس إني مش مرتاح له بس مش لاقي حاجة عليه .
- وكمان تحرياتنا عنه يا باشا بتقول إنه نضيف بس شَقِي شوية في موضوع العقارات ده ..
- الجريمة دي يا إيهاب لسة ليها ألف إحتمال ، يعني البت دي كانت في شقة ولَّا في عربية ؟ معاها ناس تانية كتير ولَّا واحد ؟ إيه اللي وداها جنينة الشقة دي ؟ .. أسئلة كتيرة في دماغي ولسة مش لاقي إجابة .
- يا باشا الحل مش حيجي غير لمَّا نعرف إيه حكايتها هي بالضبط
- عندك حق يا إيهاب .. هي وراها سر كبير .. وواضح إن سرها مش عند أهلها ولا في حِتّتها ..
قلَّب المُقدِّم (عماد) في الأوراق التي أمامه حتي وصل الي تلك الورقة المدوَّن بها نتيجة التحريَّات عن تلك الفتاة .. تأمّلها قليلاً ثم قال :
- معهد السياحة والفنادق .. هو ده المكان اللي ممكن يدلنا عليها .
- أيوه يا باشا بس هي خلاص سابت المعهد بقالها كام سنة ..
- مش مهم .. كل اللي عايزين نوصله هي كانت سمعتها إيه ومين أقرب صحابها .. 
- تمام يا باشا ..
- لمَّا نشوف آخرة الحكاية دي إيه ..
قالها (عماد) ورشف ما تبقَّي في فنجانه من قهوة مرة واحدة ..
دق جرس الباب بإحدي الشقق بوسط البلد ، وتقدَّمت سيدة مُسّنة بخطواتٍ بطيئة اتجاه الباب وهي تنادي بصوتٍ عالي : " فاطمة .. يا فاطمة .. هي راحت فين البت دي ؟ " .. فتحت الباب لتجِد أمامها (عماد) و(إيهاب) ، وقد حياها (عماد) بإبتسامة رقيقة قائلاً :
- سلام عليكم يا حاجّة
- وعليكم السلام يابني
- مش ده بيت الآنسة فاطمة حامد ؟
- أيوه ، أنا سِتَّها ، حضرتك مين ؟
- إحنا ضباط من المباحث و جا....
قاطعته دون أن تنتظر باقي كلماته : " مباحث ليه يا بني .. إحنا عملنا إيه بس .. دي بت في حالها وطيبة .. 
- مفيش حاجة يا حاجَّة إحنا بس جايين نسألها شوية أسئلة عن شخص تاني ..
- آه .. تلاقيه الواد (علي) خطيبها ده .. أنا مش مرتحاله من ساعة ما شوفته ، ده أصله ..
وهنا ظهرت (فاطمة) مقاطعة جدتها قائلة : " في إيه يا ستِّي بس ؟ " ، ثم لمحت (عماد) و (إيهاب ) وهي تسمع جدتها تقول : 
- شوفي البوليس عايزك ليه يا فاطمة ، كله من (علي) بتاعك ده 
- طيب إرتاحي إنتي يا ستِّي جوَّه وأنا حافهم كل حاجة.. 
تركتها جدتها وهي تردِّد بعض العبارات الإستنكارية ، بينما وقفت (فاطمة) أمام باب الشقة ، ثم سألتهما :
- أيوة يا فندم.. 
- إحنا ضباط مباحث وكُنا عايزين نتكلم معاكي شوية بخصوص سُميّة إبراهيم عبد العال زميلتك في المعهد .
تغيَّرَت ملامحها قليلاً قبل أن تقول له :
- خير يا فندم ، أنا ماشُفتهاش من فترة..
- طيب تسمحيلنا نتكلم جوَّة شوية 
- ما تآخِذنيش يا باشا ، ممكن أشوف كارنيه الشرطة ؟
- حقك طبعاً
قالها (عماد) وهو يُبْرِز بطاقة الشرطة الخاصة به ، ثم دخَلا وأجلستهما (فاطمة) في صالون بسيط بالقرب من باب الشقة ، وتساءلَت :
- إيه اللي حضرتك محتاجه مِنّي بالضبط ؟
- معلش أنا حسألك سؤالين تلاتة وخلاص .. إحنا عرفنا إن إنتِ كنت أقرب واحدة لسُميّة أيام المعهد .. هو إنتِ آخِر مرة قابلتيها كانت إمتي ؟
- آخَر مرة يجي من سنة كده .. هي عمَلِت إيه بالضبط يا باشا؟
- هي ... ماتِت للأسف .
أصدَرَت (فاطمة) ما يُشْبِه الصرخة المكتومة والتي سمعتها جدتها من الداخِل ، فقالت بصوتها العالي : 
- إيه يا فاطمة ؟ عَمَل إيه الواد (علي) إبن الكَلْب ده ؟!
- مفيش حاجة يا ستي..
ردَّت (فاطمة) عليها بصوتٍ مخنوق محاولة السيطرة علي بكائها والدموع التي إنهمرت علي وجهها ، وحاول المُقدِّم (عماد) تهدئتها وقال:
- إحنا مُقدّرين طبعاً حُزنك عليها .. بس عايزينك تساعدينا لأن ظروف موتها مش طبيعية .. ولازم نعرف اللي حصلّها بالضبط .. إنتي ليه كل الفترة اللي فاتت دي ماشُفتهاش ؟
- من ساعة ما إتخطبت ل (علي) زميلنا في المعهد وهو طلب مني ماكلِّمْش سُميّة.
- ليه ؟
- سُميّة أيام المعهد كانت أقرب أصحابي وكانت بنت جميلة بس مشكلتها إن طموحها كان دايماً أكبر من إمكانيتها .. كانت دايماً مش عاجباها حياتها وعايزة تعيش حياة أحسن .. 
أخذت (فاطمة) منديلاً من أمامها تَمْسَح به دموعها ثم أكملت:
- بعد لما خلصنا المعهد كُنا الأول بندوَّر علي شغل مع بعض ، وبعدين مرَّة قالتلي إنها إتعرَّفت علي واحدة وقالتلها إنها ممكن تشغلنا ..
- كويس .. وبعدين
- قابلناها وقعدنا معاها في يوم ، وقالت حتخلينا نقابل صاحِب مكتب هندسي في مدينة نصر وممكن نشتغل في السكرتارية عنده .
- فاكره إسمها إيه ؟ واتقابلتوا فين ؟
- آه هي إسمها (ياسمين) ، وإتقابلنا في كافيه في مدنية نصر إسمه " ديفانو ".
- وقابلتوا صاحب المكتب ؟
- أنا للأسف ساعتها حَصَلِتْلي ظروف .. والدتي إتوفِّت وكده .. فماروحتش معاها .. بس هي راحت وقابلته و إشتغلت سكرتيرة في المكتب عنده بس تحت الإختبار ..
- تعرفي إسم الراجل ده ؟ أو مكان المكتب ؟
- كل اللي أعرفه إن إسمه باشمهندس حسين،
- طيب وحصل ايه بعد كده ؟ 
- الفترة اللي بعد كده بدأت سمية تتغيَّر شوية ، بدأت تنشغل عني كتير وماتردش عليا .. وبعدين أنا و(علي) إتخطبنا وهو طلب مني ما شوفهاش تاني وماكلمهاش ..
- وليه طلب منك كده ؟ يعني كان عارف عنها حاجة مثلاً ؟
سكَتَت (فاطمة) للحظات ثم قالت:
- هو الصراحة قاللي إنَّه شافها في مكان كده بتشرب وسهرانة مع شِلّة مش مضبوطة .
- وهو ايه اللي ودَّاه هناك ؟ 
ساد الصمت من جديد للحظات قبل أن تَرُد (فاطمة) بتردُّد:
- أصل .... أصل هو الصراحة بيشتغل هناك .. بس ساب الشُغلانة دي خلاص.
- بيشتغل إيه بالضبط ؟
- بيشتغل waiter
بدا علي المُقدِّم (عماد) أنه وصل علي ما يريد منها ، فقام من مكانه ونظر للضابط (إيهاب) قائلاً : " هناخد إسم وعنوان مكان شغل خطيبها ونمرة موبايل سُميَّه اللي معاها لو سمحت يا إيهاب " ، وشَكَر (فاطمة) ثم رحل في هدوء وعقله لا يَكُف عن التفكير في خطوته القادمة .
فتحت تلك السيدة باب الغرفة بعد أن طرقت الباب ولم يرُد من بداخلها .. ثم دخلت الغرفة لتجِد ذلك الشاب مُمدَّدا علي سريره وقد أخفي الغطاء جسده بالكامل بعيداً عن بعض الخصلات من شعره .. ذهبت باتِّجاه نافذة الغرفة وفتحتها آذِنَة بدخول الشمس الي تلك الغرفة الواسعة الغير مُرتّبة والمُعبّئة برائحة دخان السجائر ، مما أفقد ذلك المنظر المُطِل عليه النافذة جماله ، فقد كانت تلك الغرفة بالطابق الثاني بفيلّا فخمة بالتجمع الخامس تطل علي حديقة شاسعة وبها حمام سباحة كبير .. توجَّهَت تلك السيدة بعد ذلك الي السرير لتزيح الغطاء عن الشاب وهي تحاول إيقاظه قائلة :
- كريم .. قوم يا كريم
رد عليها بصعوبة قائلاً:
- سيبيني يا ماما لو سمحتي شوية
- وانت حتفضل كده لحد إمتي ؟ نايم علطول ومش عارفين نشوفك .
يبدو أن هذا الحديث لا يروق له ، فعدَّل من وضعه بالسرير دون أن يرُد وأعاد الغطاء عليه من جديد ، ولكن أمه أصرَّت أن توقظه قائلة بإصرار وهي تزيح الغطاء عنه ثانية : " قوم وكلمني .. قوم " .. وفجأة إنفجر (كريم) غاضباً كالبركان وقام وهو يصيح في وجهها : " في إيه ؟؟؟ عايزة مني إيه ؟؟ سيبوني فحالي " ، تحرَّكت الأم لا إرادياً خطوات للخلف من صدمتها ، ثم صرخت هي الأخري باكية : " لأ مش حسيبك .. حتفضل كده لحد إمتي ؟ .. ده إنت كل يوم سهران في الشوارع لحد الفجر وتيجي تنام طول اليوم هنا .. " ، لم يرد عليها ، ولم يعتذر لإنفعاله ولم يأبه لبكائها ، وكأنه أصبح جماد بلا إحساس ، وأعطي لها ظهره لينام من جديد .. فنظرت له في ذهول لا تعرف ماذا تفعل .. تُفكِّر أين كان تقصيرها معه ؟ هل كل ذلك بسبب تدليله الأكثر من اللازم منها ومن والده كونه إبنهما الوحيد ؟ .. أم أنها تلك الحياة الرغدة والأموال التي بلا حساب في يده .. تركته وغادرت الغرفة وهي تبكي ، أغلقت باب الغرفة عليه وكأنه أصبح سرها الذي توَّدُ لو تُخفيه عن جميع من حولها.
دخل المُقدِّم (عماد) مكتب الضابط (إيهاب) والذي وقف عندما لمحه قائلاً : 
- إتفضل يا عماد باشا .. أنا ثواني وأكون جاهز .. وعندي ليك أخبار جديدة .
- قولّلي
- أولاً خط تليفون سُميّة اللي خدنا نمرته من فاطمة طلع مقفول من ٦ شهور ، ومفيش أي خطوط تانية بإسمها في ال ٣ شركات .. 
- أكيد كان معاها تليفون بإسم حد تاني.
- بالضبط كده .. المهم بقي ، إن (علي) خطيب فاطمة تحرياتنا بتقول إنه بيتعاطَى ..
- ده كلام مهم فعلاً .. الواد ده محتاج يتَّابِع كويس ونعرَف تحركاته 
- تمام يا باشا
- ده حيبقي خيط مهم جداً ، بنفس أهمية مشوارنا دلوقتي لمكتب "حسين صفوت " اللي بتشتغل فيه (ياسمين) دي ، واللي المفروض إن ( سمية ) كانت هي كمان بشتغل هناك.
- أكيد يا باشا ، تحرياتنا في الأماكن اللي قالتها (فاطمة) ومواصفاتها عن (ياسمين) أكِّدِت إن فعلا الشخصية دي موجودة وكانت بتتردِّد علي الأماكن دي وأنها بتشتغل هناك ، واللي ورينالهم صورة (سمية) أكدوا إنهم شافوها معاها أكتر من مرَّة .
- واضح إن حل القضية بيقرَّب يا إيهاب. 
شرد (عماد) للحظات ثم استفاق علي صوت (إيهاب) : " يلَّا يا باشا أنا جاهز " .. وانطلقا باتجاه مكتب (حسين) .
" ممكن أعرف حضرتَك ده لقاء ودي ولا تحقيق رسمي " ، قالتها (ياسمين) - تلك السيدة الجميلة والتي قد إقترب عمرها من الأربعين عاما- وهي تجلس علي مكتبها وأمامها الضابطان .. ردَّ عليها المُقدِّم (عماد) بهدوء:
- والله إحنا جينا نسأل حضرتك شوية أسئلة بشكل ودي ، لكن لو حضرتك عايزة الكلام ده بشكل رسمي مفيش مانع.
تغيَّرَت ملامحها قليلاً ثم قالت:
- أصل حضراتكم بتسألوني شُفتيها فين وعرفتيها إزاي وأسئلة كده مِحسساني إني متهمة ..
- ماحدِّش قال كده خالص ، إحنا بنجمَّع معلومات عن الضحية ، ويهمنا نسمع كل شخص تعامل معاها أو يعرفها ، لكن الإتهام ده حيجي عن طريق النيابة لما نعرف مين اللي ورا الحكاية دي .
إعتدلت في جلستها ، ثم أخرجت سيجارة من درج مكتبها وأشعلتها بعصبية وهي تقول:
- عايزين تعرفوا إيه تاني ؟
- بعد ما اشتغَلِت سمية هنا كُنتوا يبتخرجوا مع بعض ؟.
- هي كانت في فترة إختبار معانا في الشركة زي ما أمَر باشمهندس (حسين) .. ومش معني إني كنت أوِّل واحدة أعرفها وأجيبها للمكتب علشان محتاجين سكرتيرة إني أكون صحبتها.
- حضرتك مجاوبتيش علي سؤالي .. كنتوا بتخرجوا مع بعض؟
- هي خرجت معانا مرة ولَّا إثنين مش أكتر ، كنا مجموعة كبيرة مش أنا وهي بس .
- لاحظتي عليها أي حاجة من ساعة ماعرفتيها ؟
- مش فاهمة السؤال.
- يعني حسيتي إنها بتعمل حاجة غلط ، بتشرب حاجة ، كده يعني ؟
تلعثمت قليلاً ثم قالت :
- لا ماحسيتش بحاجة ، كان يهمني أراقب شغلها في الشركة وبس.
- تعرفي حد بيشتغل waiter في المكان اللي بتسهري فيه إسمه (علي) ؟
بدا عليها التفكير قليلاً ، فساعدها (إيهاب) قائلاً:
- هو زميل سُميّة في المعهد وكمان خطيب البنت التانية اللي قابلتيها معاها أول مرَّة .
- أيوه .. أيوه عرفاه ، ماهو ده اللي رشحلي البنات للشُغل.
- أيوه بس حضرتك ماجبتيش سيرة الموضوع ده من شوية لما قولتي إنك قابلتي سُميّة في مكان بالصدفة .
- نسيت .. إيه المشكلة يعني .. هو الواحد لازم يفتكر كل ثانية في حصلت حياته حتي ولو من شهور ؟ .
- ممكن تهْدِي شوية
- أنا هادية .. إنتوا اللي.. 
هنا قاطعهما المُقدِّم (عماد) قائلاً وهو يشير الي (إيهاب) بالتوقُّف عن الكلام:
- واضح إننا طوِّلنا علي حضرتك وتعبناكي .. آخر طلب معلش .. ممكن نشوف ملف سُميّة اللي عندكم في المكتب ؟
- ده لازم أستأذن فيه باشمهندس (حسين) بنفسه .. هو مش موجود دلوقتي بس أنا حاكلمه
- مفيش مانع .. زي ما تشوفي.. 
قامت (ياسمين) من مكتبها وأخذت تليفونها المحمول معها وخرجت من الغرفة لدقائق قليلة .. عادت بعدها وفي يدها ملف صغير وأعطته للمُقدِّم (عماد) مُعلنة عن موافقة أستاذ (حسين) أن يطِّلِعا علي الملف ... أمسك (عماد) الملف وأخذ يُقلِّب فيه .. لم يكن يحتوي علي جديد ، كان به شهادة الميلاد والتخرُّج وصورة البطاقة الشخصية ، حتي المعلومات المدونة عنها به كانت معروفة بالنسبة لهما ، بالإضافة أن رقم التليفون كان نفسه الرقم القديم .
وهنا نظر المُقدِّم (عماد) إلي (ياسمين) مُتسائلاً : " ممكن أطلب طلب أخير .. المرة دي أخير بجد .. عايز رقم موبايل (سمية) اللي عندك "
قلبَّت (ياسمين) في تليفونها حتي أخرجت الرقم وتلته عليهما ، ثم أوضحت أن هذا الخط بإسم الشركة أخذته (سمية) عند مجيئها ..
جلست (فاطمة) بتلك الكافيتيريا المطلة علي نهر النيل ، ومعها خطيبها (علي) والذي بدا علي وجهه علامات التأثُر وهو يقول : " الله يرحمها .. كنت حاسس إن نهايتها مش حتبقي كويسة طول ما هي ماشية غلط " .. نظرت له (فاطمة) والدموع في عينيها ، فاقترب نحوها (علي) وهو يقول : " فهمتي ليه دلوقتي طلبت منك تبعدي عنها .. عرفتي إني كنت خايف عليكي "..
أومأت برأسها مُتفهِّمة ثم قالت:
- بس انت عارف إنها كانت أعز صحباتي.
- ماهي سابتك أول لما جالها شغل وبِعْدِت عنك حتي من قبل ما أقولك .. هي كانت بتفكر في نفسها وبس
- أنا حاسة بالذنب إني ماحاولتش ألحقها من السكة دي ، ومسألتش عليها كل الفترة دي ..
- إنتي ماكنتيش علي بالها أصلاً ولا بتجيب سيرتك ..
نظرت له (فاطمة) متعجبة من كلماته وكأنه علي يقين مما يقول ، فأكمل سريعاً مُحاولاً توضيح الأمر :
- أكيد كانت كده .. وإلّا كانت ردت عليكي أو حاولت تكلمك .. 
ثم حاول تغيير الموضوع سريعا مُتسائلاً :
- ومفهمتيش من بتوع المباحث ايه اللي حصلّها بالضبط ؟
- لأ ماقالوش .. بس واضح إنهم لسة بيدوروا .. 
- وسألوكي عن إيه تاني غير موضوع المعهد و الشغل اللي كُنتي هتروحي معاها فيه ؟
- الصراحة يا (علي) .. أنا قولتلهم إنك طلبت مني مكلمهاش تاني بعد ما شفتها في الكازينو اللي كنت شغَّال فيه ..
سكت (علي) وهو ينظر لها في ذهول ، ثم نهرها بصوت عالٍ دون أن يدري : " إيه اللي إنت عملتيه ده ؟" .. لاحظ بعدها التفات كل من حوله إليه ، فأخفض صوته وقال بنفس الحدة : " إنتي عبيطة ؟؟ .. بيقولك ماتت .. تجيبي سيرتي وشغلي ليه .. ". 
تلعثمت (فاطمة) قليلاً وهي لا تعرف ماذا تقول أمام غضبه الغير مبرَّر في نظرها .. بينما هو شرد بنظره إلي مياه نهر النيل دون أن ينطق بالمزيد.
إقتربت تلك السيدة ذات الملامح الأسيوية من باب الفيلا بخطوات سريعة ، وفتحته ثم مالت بقامتها للأمام إحتراماً وهي تقول بلهجة إنجليزية عجيبة : " welcome back Mr Hussien " .. لم يرد عليها الأستاذ (حسين) التحية ، ودخل بوجهه المُتجهِّم وهو يسير شارداً في طريقه وكأنه يقصد مكاناً بعينه ، وبدأ الصعود علي سلم الفيلا الداخلي باتِّجاه الطابق الأعلي ، حتي أوقفه فجأة صوت زوجته التي تناديه من الطابق الأرضي .. نظر إليها (حسين) دون أن يتكلَّم ، بينما إقتربت هي نحوه قائلة : " ايه أخبارك يا حسين ؟ " ، رد باقتضاب : " الحمد لله " ، قالت مُتسائلة وهي تراه مُتوتراً علي غير طبيعته الهادئة : " مالك فيه إيه ؟ " ، قال مُتجاهلاً سؤالها : " كريم في أوضته ؟ " ، أجابت سريعاً : " أيوة فوق ، فيه إيه يا حسين ؟! " ، أجابها وهو يستكمل صعوده علي السلم : " مفيش حاجة " .. وصل (حسين) إلي غرفة إبنه (كريم) ، وضغط علي مقبض الباب بقوة دون أن يطرق الباب ليدخل عليه الغرفة فجأة .. إنتفض (كريم) مِن مكانِه مذعوراً من المفاجأة ، ثم نظر لوالده بقلق وكأنه يخشي أن يسمع ما وراء تلك المقابلة .. أغلق (حسين) باب الغرفة وراءه ، ونظر لإبنه بعض الوقت ثم تجوَّل بنظره إلي تلك الغرفة الفوضوية والمُعبّئة برائحة السجائر مع الأكل المتناثر وصوت التليفزيون العالي والذي أخذ جهاز التحكُّم الخاص به من علي المنضدة ليغلقه ثم نظر إلي (كريم) قائلا:
- ماعندكش ريحة الدم .. قاعد ولا حاسس بالمصيبة اللي إحنا فيها بسببك ..
نظر (كريم) إلي الأرض ولم يتفوَّه بكلمه ، فأكمل والده بعد أن حاول يتمالك أعصابه :
- الموضوع بيكبر ، والبوليس مش ساكت وعمَّال يقرَّب أكتر وأكتر 
- حصل حاجة جديدة يا بابا ؟
- بعد لما راحوا الشقة مع (محمد) ومالقوش حاجة .. جُم عندي الشركة وقابلوا (ياسمين) .. وجالي تليفون من شوية من ضابط المباحث عايز يقابلني في مكتبي الصُبح.
- هو عرِف حاجة ولا إيه ؟ 
- مش عارف .. بس لما حاولت أسأله عن سبب المقابلة .. قاللي بكرة نتكلم ..
- وبعدين يا بابا ؟ حنعمل إيه ؟ 
- لازم تطلع برة مصر اليومين دول .. أنا باخلص ورقك تسافر لندن كام يوم لحد لما نشوف الموضوع حيخلص علي إيه ..
- وحنقول لماما إيه ؟
- حاقولها حابعتك هناك يومين لواحد صاحبي في أي شُغل .. مالكش دعوي .. المهم ماتتحركش من البيت خالص لحد ما تسافر ..
قالها وبدأ يتحرَّك باتِّجاه الباب .. فسمع صوت (كريم) يناديه : " بابا .. حَقَّك عليا" وأنفجر في البكاء .. بينما نظر له (حسين) نظرة حادة ، ثم خرج وأغلق باب الغرفة غير عابِئاً بدموع إبنه .. ولكن بمجرَّد خروجه من الغرفة حتي تُبَدَّل حاله تماماً .. فتحولَّت تلك الملامح الجامدة لتُشَكِّل علي وجهه علامات الحزن والتأثُّر .. وارتكز بظهره علي الحائط بجانِب الباب وقد ترغرغت عيناه بالدموع وهو يمنعها بصعوبة من أن تنهمر وتفضح ذلك الإحساس بالحسرة والأسي ممتزجاً بالغضب والندم علي حال إبنه .. وعلي ما يحدث لهما ..
وضع ساعي المكتب فنجان القهوة أمام المُقدِّم (عماد) ثم وضع كوب الكاركديه الساخن أمام أستاذ (حسين) وخرج وسط صمت تام .. وما أن أغلق الباب حتي بدأ (حسين) في الكلام قائلاً :
- زي ما باقول لحضرتك كده .. هي كانت مجرد سكرتيرة تحت التدريب ، بتخش تجيب بوسطة تصور ورق مش أكتر ..
- وعلاقة حضرتك بيها كانت لأنهي حد بالضبط ؟
- لأ مش فاهم سؤال حضرتك ..
- أقصد هل كان بينك وبينها أي أحاديث برة الشغل أو تليفونات أو حتي لقاءات ؟
- يا فندم علاقتي بيها لم تتعدي حدود سكرتيرة تحت التمرين ومديرها ..
- غريبة ...
قالها (عماد) ثم أرشف رشفة من قهوته ، فتساءل (حسين) مندهشاً :
- إيه اللي غريب بالضبط يا سيادة المُقدِّم 
- أصلنا يا أستاذ حسين .. لقينا إن آخر نمرة كلمتها سُميّة من موبايلها كانت نمرتك ..
سكت (حسين) للحظات مُحاولاً إخفاء أي رد فعل ثم قال مُحافظاً علي هدوئه:
- وايه المشكلة .. ماهي معاها نمرة من عندنا هنا .. وممكن تسألني علي أي حاجة بخصوص الشغل أو ...
قاطعه المُقدِّم (عماد) قائلاً :
- بس ده الساعة ١٢:٣٠ بالليل .. يوم ما ماتت !!
ساد الصمت لثوانٍ مجدداً ، ونظر (حسين) لأعلي وكأنه يحاول التذكُّر .. ثم قال بهدوء:
- أنا مش فاكر الصراحة .. بس ده معناه إيه في رأي حضرتك يا باشا ؟
قال المُقدِّم (عماد) متجاهلاً سؤاله:
- حضرتك تفتكر كنت فين في الوقت ده تقريباً يومها ؟
- كنت سهران مع أصدقائي معظمهم من رجال أعمال في فيلا صديقي المهندس حسن الشهاوي في التجمُّع ... معايا نمرته علشان لو حضرتك مش مصدقني وتحب تتأكِّد ..
- ومصدقكش ليه يا أستاذ حسين ؟ ده أنا جيت مخصوص علشان أسمعك ..
ثم نهض المُقدِّم (عماد) من علي مقعده وهو يمد يده مُصافحاً (حسين) قائلاً :
- عالعموم أستأذن حضرتك يكون لنا لقاء تاني بإذن الله نكمل فيه حديثنا ..
لم يرُد (حسين) بل ابتسم بصعوبة وهو يصافحه ، قبل أن يقول المُقدِّم (عماد) فجأة : 
- هو حضرتك ليك إبن بيشتغل معاك في الشركة ؟
ترك (حسين) يده لا إرادياً ثم أجاب بنبرة حادة :
- أنا ماليش غير إبن واحد لسة في الجامعة ..
- بس أنا سمعت إنه بيجي الشركة هنا ..
- قليل أوي .. في فترات الأجازة ..
نظر له المُقدِّم (عماد) وابتسم في وجهه ثم قال :
- تمام يا أستاذ (حسين) .. شكراً علي وقتك.
وخرج من الغرفة بينما جلس الأستاذ (حسين) علي مقعد مكتبه للحظات .. قبل أن يضرب علي المكتب بيده غضباً من هذا اللقاء الصعب.
أخذ (كريم) ينظر إلي تليفونه المحمول وهو يرن أكثر من مرة بجانبه في الغرفة ، ومع المرة الرابعة قرر أن يرد ، مدّ يده متردداً وفتح الخط ثم وضع التليفون علي أذنه دون أن ينطق بكلمة للحظات .. ثم قال : " إنت عايز مني إيه بالضبط ؟ " .. تكرَّر صمته قبل أن يصيح غاضباً: " إنت مالكش حاجة عندي .. وماتحاولش تكلمني تاني " .. قام من مكانه وهو يستمع للطرف الآخر ثم قال متلعثماً : " أنا ماليش دعوة بالموضوع ده .. معملتش حاجة .. وبقولك سيبني في حالي " ... ثم فقد أعصابه وزادت نبرة صوته وهو يقول : " تيجي فين .. إنت إتجننت ولا إيه ؟! " .. ومن بعدها أخذ (كريم) يستمع لمحدثه فترة دون أن يرد ، تتغيَّر ملامح وجهه بين الخوف والغضب والتردُّد في الرد عليه .. وجلس علي سريره قبل أن يقول مُنهياً تلك المكالمة قائلاً باستسلام : " حاكون هناك .. ثم أغلق الخط ووضع التليفون بجانبه وعينه مترغرغة بالدموع وهو يحدث نفسه باكياً : " أعمل إيه ؟ .. أعمل إيه بس ياربي ؟" .. 
نزل (كريم) من سيارته الفارهة بعد أن توقف بها علي ناصية أحد الميادين الكُبْرَي الهادئة بالتجمع الخامس بجوار ذلك الكومباوند الشهير .. وتقدّم (كريم) بخطوات مُتردِّدَة إلي داخل حديقة الميدان نحو ذلك الشاب الذي كان ينتظره هناك .. وهو (علي ) .. وقد إستقبله بإبتسامة عريضة فاتحاً ذراعيه وكأنه يستقبله بالأحضان ، ولكن أهمل (كريم) كل هذه المظاهر ونظر له بوجهه المُتجهِّم قائلاً :
- إنت عايز إيه بالضبط ؟ .. مش خلاص بِعْتِنا 
- بِعْتَك علشان ما بتدفعش تمن الحاجة 
- لا بادفع بس انت اللي واطي وطمَّاع..
- واطي ماشي وطمَّاع ماشي .. بس مش قاتل !!
رد (كريم) بعصبية وهو يمسك (علي) من قميصه :
- قولتلك ما قتلتهاش ولا أعرف ايه اللي حصلها ..
أبعد (علي) يد (كريم) من علي ملابسه وهو يقول بغضب :
- أُمَّال مين اللي خلَّاها تأفور وتموت ؟؟ أمي ؟؟
- بقولك مش أنا .. أنا ماعرفش ايه اللي حصلها زيك بالضبط ..
- الكلام ده تقوله للحكومة مش ليا .. 
- إنت عايز مني إيه بالضبط ؟
- عايز حقي .. الفلوس اللي عليك وعليهم بوسة .. 
- مش فاهم ..
- عايز فلوس الكمية اللي خدتها مني ومادفعتش .. وعليهم ٢٠ الف علشان أفضل ساكت .. البوليس عمَّال بيلف ويدور محتاج بس اللي يدله ..
- تدِل مين يا واطي .. ده انت تاجر مخدرات .. 
- ولا أعرف حاجة عن اللي بتقوله ده .. ولا حد تاني يعرف .. لكن كل الناس حتبقي مستنية تعرف إن إبن رجل الأعمال (حسين قدري) كان بيضرَب ، و خلص علي المسكينة اللي معاه ..
- إنت إبن *#,.#^* واطي ..
قالها وهو ينهال عليه باللكمات المتتالية دافعاً إياه للخلف حتي سقط (علي) أرضاً وارتطم بها بقوة .. تألم (علي) للحظات من أثر الإرتطام ثم نهض من علي الأرض مُسرعاً وأخرج مطواة من جيبه ودون أن يشعر وجد نفسه يغرزها في بطن (كريم) والذي أطلق صرخة مكتومة سُمع صداها في هذا الميدان الخالي من المارة قبل أن يسقط أرضاً وسط تأوهاته .. إرتسمت علامات الفزع علي وجه (علي) والذي أخذ يرجع بخطواته للخلف لا إرادياً .. قبل أن يعدو مُسرعاً بعيداً عن مسرح تلك الجريمة .. الجريمة الهادئة ! ..
تحرَّك المُقدِّم (عماد) بخطوات ثابتة سريعة بممر تلك المستشفي الكبيرة بالتجمُّع الخامس ، وأخذ (إيهاب) يحاول تسريع خطواته قدر الإمكان لمجاراة (عماد) .. حتي وصلا إلي مكان الرعاية المركزة بالمستشفي حيث كانت تجلس والدة (كريم) علي كرسي بجانِب مدخل الرعاية وحيدة مُمسكة بالمصحف الشريف تقرأ آياته باكية والدموع تنهمر علي خدها .. نظر (عماد) إليها للحظات ثم إقترب إليها ومال نحوها قائلاً :
- معلش أنا آسف علي الإزعاج ..
نظرت له بعينها المليئة بالدموع وفمها يتمتم ب "صدق الله العظيم" ، فأكمل :
- أنا المُقدِّم (عماد بهجت ) ، كنت محتاج أتكلم مع حضرتك كام دقيقة بعد إذنك .. أنا عارف إن الوقت صعب .. بس كلام حضرتك حيساعدنا كتير ..
ظلَّت تنظر له نفس النظرة دون تغيير ودموعها لم تجف ، ثم قالت بعد فترة من الصمت :
- معلش سيبني أدعي ربنا يشفيه .. أدعيه يخلهولي وأنا حاخلي بالي منه .. مش حاسيبه تاني يبعد عني ... إن شاالله أقسي عليه بس يفضل جنبي .. عارف حضرتك ... أنا عايشة علشانه بس .. بجد والله .. مش حاعيش من غيره .. 
قالت تلك الكلمات وهي جالسة تنظر له نفس النظرة لم تتحرك ، ولم تتغيَّر ملامحها والتي هي مزيج من الحسرة والأسي سابحة في بحر من الدموع جعلتها الصدمة عاجزة عن التغيير .. أومأ عماد برأسه تفهُّماً ثم تركها في صمت متوجهاً إلي أطباء العناية المركزة لمعرفة حالة (كريم) بعد تلك الطعنة والتي أجري علي أثرها جراحة سريعة بعد أن تم إكتشاف إصابته عن طريق أحد العُمال في حديقة ذلك الميدان بعد الحادث بدقائق قليلة ، ليستقر بعدها بالرعاية المركزة في حالة حرجة .. وقد شرح الأطباء للمقدم (عماد) ذلك الوضع الغير المستقر .
في نفس الليلة بوقتٍ مُتأخِّر، دخل (إيهاب) مكتب (عماد) قائلاً وعلي وجهه إبتسامة ثقة :
- تمام يا باشا .. مِسِكنا الواد (علي) .. وجَي في (البوكس) ورايا ... 
- الله ينور .. جِبته منين ؟
- زي ماتوقعنا من التحريات ، بعد ما لقينا نمرته آخر نمرة علي تليفون (كريم) وعرفنا انه أتحرك من بيته بعدها تقريباً ، قابل (كريم) في مكان الجريمة وضربه بالمطوي وجري .. بعدها راح إستخبي عند (سمير) صاحبه اللي معاه في الحتة وبيروحله كتير ، واللي بيجيبلوا المخدرات اللي بيضربها أو يبيعها .. قبضنا عليهم الإثنين وحرزنا المطوة اللي إستعملها وكمية كبيرة من المخدرات ..
- كده الجريمة بقت جريمتين ، بس واضح إنهم نفس الأبطال ..
- والله يا باشا كده معانا مفتاح الحل ، (علي) هو اللي هيخلصلنا الموضوع ..
- أعتقد كده .. المخدرات ومعرفته ب(سمية) وعلاقته ب(كريم) .. كده الدايرة بتكتمل .. بس نعرف الدوافع والأسباب ..
- روح انت يا باشا دلوقتي ، وأنا حانكشه في الكلام كده وأبيته في الحجز .. لحد ما تيجي الصبح تتكلم معاه براحتك ..
- مش حأقدر أستني للصبح يا (إيهاب)، أطلُبلِنا فنجان قهوة كده وأنا حاقابله دلوقتي .. الموضوع ده لازم يخلَص ...
" والله يا باشا ماكانش قصدي .. من غير ماحِس السلاح طوِل .. بعد ما شتمني و ضربني ووقعني علي الأرض " قالها (علي) باكياً في مكتب المُقدِّم (عماد) في الساعات الأولي من الفجر ، نظر له (عماد) نظرات قوية لا تدل أبداً علي الإجهاد الذي كان يعاني منه ، وكأنه قد نسي كل شئ ولم يعد له سوي هدف واحد .. هو الحقيقة ، ثم قال (عماد) بهدوء :
- ماشي .. أنا هاعديهالك .. مكانش قصدك .. طيب ممكن تعرفنا سبب المقابلة ؟ .
سكت (علي) للحظات ، فأكمل (عماد):
- قابلته صدفة برضه ؟؟! .. طيب أنا حساعدك .. كنت رايح تبيعله مخدرات ؟
رد (علي) نافياً بسرعة :
- لا يا باشا والله .. مخدرات إيه ؟! .. ده كان بينا شغل قديم ..
- باقولك ايه .. انت داخل علي مصايب كبيرة .. مخدرات وقتل .. يعني حاجات نهايتها إعدام .. ده غير موضوع (سُميّة) زميلتك .. ولا متعرفهاش هي كمان ..
- يا باشا أنا ماليش دعوة ب......
- ولااا (صاح المُقدِّم عماد في وجهه بصوت جعل الكرسي يهتز من تحته ) .. باقولك ايه .. ماتلفش عليا .. يا تتكلم عدل معايا يا تروح النيابة الصبح وتشيل الليلة لوحدك ..
قال (علي) بصوتٍ مرتعش:
- حاضر .. بس هو (كريم) مات يا باشا؟
- لأ .. بس حالته خطرة .. ماحدش عارف اللي هيحصله .. 
قام (عماد) من مكانه ولف حول الكرسي الذي يجلس عليه (علي) واضعاً يده علي كتفه ثم اقْتَرَب منه قائلاً بصوت مُنخَفِض:
- ساعدنا علشان نساعدك .. المعلومات اللي عندنا مش في صالحك .. حاول تحسِّن موقفك ... ايه معلوماتك عن موضوع سُميّة ؟
- أنا يا باشا كل اللي أعرفه إن (سُميّة) كانت مع (كريم) ليلتها وإنهم لاقوها ميته بعدها في الشارع ..
- هو متعوِّد يقابلها ؟
- هي مراته يا باشا !! .. مِتجوِّزها عُرفي ..
زاد إهتمام المُقدِّم (عماد) بعد سماعه هذه المعلومة الهامة ، ثم قال :
- وانت عرفت منين إنهم كانوا مع بعض يومها ؟
قال (علي) بعد لحظات من السكوت :
- كريم كلمني كان عايزني أجيبله بودرة .. أنا يا باشا كنت باتصرف من حد وأجيبله .. أنا مش بتاجر ده أنا حتي ..
قاطعه (عماد) قائلاً:
- وجبتله ؟
- لأ يا باشا
- ليه ؟ 
ساد الصمت للحظات قبل أن يرد:
- قالولي ماجيبلوش حاجة 
- مين هُم ؟
- جماعة أعرفهم من مكتب والده 
- ياسمين مثلاً ؟؟
بلع (علي) ريقه ثم قال متلعثماً:
- أي.. أيوه .. أيوه يا باشا
- وتفتكر ليه قالتلك ماتجبلوش حاجة 
- أنا فهمت منها إنهم خايفين عليه وعايزينه يبطَّل ..
- قالَّك ايه بالضبط يومها ؟
- كلمني قاللي إنه محتاج الحاجة في المكان اللي بيقابل فيه سُميّة .. وأنا روحتله فيه قبل كده .. فهمته إني معنديش حاجة أجيبهاله .. وشدينا مع بعض شوية وقفل السكة في وشي
- تفتكر المكالمة دي كانت الساعة كام بالضبط ؟ 
- مش متذكر بالضبط يا باشا .. بس أعتقد كانت حوالي ٨ بالليل .. هو رن عليا بعدها بساعتين كده .. بس أنا ماردتش عليه ..
- وقابلته النهاردة ليه ؟
تلعثم (علي) من جديد وهو يقول:
والله يا باشا كنت عايز أعرف ايه اللي حصل ل(سُمية) ؟ ومين اللي عمل فيها كده ...
إبتسم (عماد) غير مقتنع بما سمع قبل أن يسأله :
- واتخانقتوا ليه ؟
- لما كتَّرْت معاه في الأسئلة واتهمته إنه هو اللي خلَّص عليها ، شتمني وضربني ..
ساد الصمت في مكتب المُقدِّم (عماد) للحظات وهو يفكر تفكير عميق قبل أن يقول ل(علي):
- حاسألك سؤال أخير ، وياريت تجاوب علطول أحسنلك وبلاش تحوير ، (ياسمين) .. كانت بتاخد مِنَّك مخدرات ؟!!
نظر له (علي) ، ثم أومأ برأسه إيجاباً دون أن ينطق بكلمة ..
إرتسمت علامات السعادة علي وجه (عماد) وبدا وكأنه قد توصَّل لحل اللغز .. وبالفعل سار هو وفريقه خلف الخيوط والإحتمالات التي وضعها .. لتصدُق ظنونه و يتضح كل شئ..
فلاش باك
----------
ليلة الحادث..
وصلت (سُميّة) إلي تلك الشقة بالكومباوند الشهير في تمام السابعة والنصف مساءاً كما تعودَّت حيث كانت تصل قبل (كريم) بقليل وتغادر بعده بقليل وحدها بعد أن تُرتِّب الشقة .. فتحَت بمفتاحها لتدخل وتغير ملابسها إنتظاراً لقدوم (كريم) والذي وصل بعدها بأكثر من نصف ساعة .. فتح الباب ودخل الشقة ليجدها في إنتظاره وقد ذهبت إليه واحتضنته برِقَّة ، ثم نظرت إليه قائلة:
- إتأخرت ليه يا كريم ؟ .. مالك ؟ فيه حاجة ولا إيه..
- لا مفيش .. ماعرفتش أجيب الحاجة من الواد (علي) ، مارضيش يديني مش عارف ليه ..
- طيب وبعدين ؟ كده مش حنقدر ..
نظر لها كريم وابتسم قائلاً :
- ماتقلقيش حاتصرف .. بس إنتي واحشاني قوي ..
قالها واحتضنها وتوجها إلي غرفة نوم ...
بعد ذلك ؛ وأثناء تناولهما الطعام الذي أعدته (سُميّة) وقد جلبت مكوناته معها، أخذ (كريم) يُفكِّر في طريقة للحصول علي المخدرات كي تكتمل ليلتهما كما تَعَوَّدا .. خاصةً وأن مصدرهما الرئيسي (علي) يتهرَّب منهما منذ أيام حتي نفذ ما معهما .. حاول (كريم) إجراء بعض الإتصالات التي لم تُسفِر عن شئ .. حتي بدأ يفقد الأمل ويفقد أعصابه معها خاصةً في ظل إحتياجه هو و سُميّة الشديد للمُخدِّر في تلك اللحظة .. قالت له سُميّة :
- طيب جرَّب تاني تكلِّم (علي)
- ده واطي .. مش حيعملنا حاجة
- ماقُدمناش غيره يا (كريم) .. جرَّب ..
أمسك (كريم) بتليفونه مستسلماً وحاول الإتصال ب(علي) ولكنه لم يرُد كما توقَّع .. قام (كريم) غاضباً وأرتدي ملابسه ، و سألته (سُميّة) :
- حتروح فين يا (كريم) ..
أجابها وهو يستعد للنزول من الشقة :
- حاعدي علي واحد صاحبي في بيته .. مش بيرُد عليا .. بس أنا عارف إنه معاه كمية .. 
- ما تتأخرش يا كريم ..
- ماتقلقيش هو مش بعيد ..
نزل (كريم) وجلست (سُميّة) وحدها بالشقة تترقَّب عودته .. ولكن بعد دقائق قليلة من مغادرته دقّ جرس الباب فجأة .. توتَّرت (سُميّة) وتقدمّت نحو الباب بخطوات بطيئة ونظرت من العين السحرية ولكن لم تري أحد بالخارج .. ثم دق جرس الباب من جديد .. أخذت تسأل مَن بالباب ولكن بلا رَد .. فكَّرت أن تتصل ب(كريم) لتسأله عمّا تفعل .. ولكن بينما همَّت أن تمسك تليفونها حتي وجدت موبايل (كريم) وقد نساه بالغرفة بسبب إستعجاله ، أمسكته في يدها تتأمله .. ثم انتفض جسدها علي صوت جرس الباب من جديد والذي أدي إلي سقوط تليفون (كريم) من يدها .. تقدمَّت (سُميّة) نحو باب الشقة من جديد وقد قررت هذه المرة أن تعرف من بالخارج .. واقتربت من الباب وهي تكاد لا تسمع سوي دقات قلبها المتسارعة .. وفتحت باب الشقة ببُطء وخوف شديد .. حتي ظهرت أمامها المفاجأة .. (ياسمين) .. وقفت أمام الباب مُبتسمة .. 
"مدام ياسمين ؟!! " قالتها (سُميّة) مُندَهِشة .. 
- ممكن أدخل ؟
- إتفضلي (قالتها سُميّة بتردُّد) وهي تسمح لها بالدخول
- (كريم) موجود ؟؟
- لأ نزل وجي .. حضرتك عرفتي المكان ده إزاي ؟
ضحكت (ياسمين) وهي تقول:
- لا ماهو الدنيا صُغيَّرة .. الشقة دي اللي مأجَّرهالكم صديق ليا و يعرف أستاذ (حسين) كويس ..
- خير يا مدام ياسمين ؟ إيه سبب الزيارة..
- كل خير .. (علي) ماعندوش كميات الأيام دي أنا عارفة .. وصحابي قالولي إن (كريم) عمَّال بيدور .. فقلت أساعد .. أنا معايا ..
نظرت لها (سُميّة) بملامح تتبدل بين الشك والفرحة ، شك من نواياها وفرحة الحصول أخيراً علي ذلك السُم الذي تراه دواءً .. ومع تردُّدها هذا لم تجد (ياسمين) سوي أن تُكمِل:
- إنت ناسية زمان ولا إيه .. ده إنتي إبتديتي علي إيدي .. تعالي ماتتكسفيش .. إضربي وإرتاحي لحد ما (كريم) يجي .. شايلاله نصيبه ..
في هذه اللحظة تغلَّب إحساس الفرحة علي الشك عند (سُميّة) .. وقد وجدت ضالتها التي أصبحت لا تستطيع العيش بدونها .. جلست وسلمت يدها ل(ياسمين) والتي أخرجت من شنطتها سرنجة مُعدَّة مُسبقاً من المُخدِّر .. وأعطتها الجرعة بتمكُّن ، وقد بدأت ملامح الإرتياح تسري علي وجه (سُميّة) مع إنتشار المخدر بجسدها والتي سرعان ما تحولَّت إلي ملامح خوف وألم مع دقات قلب متسارعة وبرد يسري بأطرافها حتي وصل إلي دماغها .. تأوهَّت .. ثم أطلقت ما يُشْبِه الصرخة ثم راحت في عالم آخر .. كل ذلك ومازالت ياسمين تغرز السرنجة في يدها وتكمل تلك الجرعة القاتلة ..
بعد أن رأتها تنتهي أمامها ، أخذت (ياسمين) تلك السرنجة ووضعتها في شنطتها قبل أن تغادر الشقة مُسرِعة .. ركبت سيارتها وانطلقت ، وأخذت تحاول السيطرة علي أنفاسها المتسارعة وتهدئ من نفسها .. ثم أخرجت تليفونها المحمول من شنطتها وأتصلَّت منه بعد أن أوصلته بجهاز ال Bluetooth بالسيارة .. ودار هذا الحوار:
- ألو ..
- أيوة يا أستاذ حسين .. كله تمام يا باشا ..
- إيه .. خلاص ؟
- أيوه خلاص ..
- وكريم كان مِشي من هناك ؟ ..
- قالتلي إنه راجع تاني .. 
- طيب وبعدين ؟ حيرجع يلاقيها كده ؟ ..
- حتبقي قرصة ودن يا فندم .. بس حاتعلِّمه كتير .. هتخليه يعقل ويرجعلنا ..
- ........
- ماتقلقش يا فندم .. كله حيعدي تمام .. بس المهم ماتنساش اللي وعدتني بيه بقي ..
- ربنا يستر ..
- كنا مضطرين يا باشا .. إحنا حذرناهم قبل كده .. بس مادام الموضوع وصل لجواز وطمع كان لازم نتدخَّل .. كل اللي بتعمله كان حيضيع ببلاش يا فندم ..
- ربنا يستر ..
فتح (كريم) باب الشقة بعد منتصف الليل بقليل ومعه كمية من المخدرات تكفيهما لهذه الليلة ، ونادي علي (سُميّة) ولكن بلا إجابة .. أخذ يبحث عنها وهو ينادي حتي وجدها مُلقاه علي الأرض ، هرع نحوها مُحاولاً إفاقتها وهو يردِّد إسمها ولكن بلا جدوي .. بدأ يبكي ويحتضنها وهو ينظر حوله وكأنه طفل صغير تائه يحمل لعبته ولا يعرف ماذا يفعل .. ثم تركها وأخذ يبحث عن تليفونه مُحاولاً الإتصال بأي صديق يساعده ، ولكنه وجد تليفونه علي الأرض مغلقاً رافضاً أن يستجيب له نتيجة ذلك الإرتطام الذي لا يعرف عنه شيئاً .. حاول حتي يأس .. فلم يجد سوي أن يمسك بتليفون (سُميّة) الموجود أمامه .. بحث في قائمته قليلاً فلم يجد مَن يستطيع اللجوء إليه .. ولم يأتي علي باله وقتها سوي أن يتصل بوالده .. فهو من يحفظ رقمه وهو الوحيد من يستطيع مساعدته برغم خوفه مِن ردَّة فعله .. إتصل بالفعل (كريم) بوالده وأبلغه باكياً بما حدث .. وتظاهر (حسين) بأنه لا يعرف شئ .. فبعد أن صاح ونهره ، طلب منه أن يجمع متعلقاته ويرحل من الشقة فوراً .. وبالفعل بعدها بلحظات كان (كريم) مستعداً للمغادرة .. ونظر إلي (سُميّة) نظرة الوداع باكياً .. قبل أن يتركها في الشقة ويرحل ...
إتصل (حسين) بصاحب شركة العقارات (محمد) ليبلغه بما حدث في شقته .. إنهار (محمد) وهو يسمع ذلك خوفاً من أن يصاب بالأذي وهو لا يعلم ماذا يفعل .. واضطر أن يستجيب أخيراً لتعليمات (حسين) بأن يتخلَّص من الجثة بنفسه في أي مكان بعيد وأن يمحو أي أثر باقي من الشقة بعد إلحاح وتهديد بالإضافة إلي مغازلته بمبلغ محترم .. 
وبالفعل ذهب (محمد) إلي الشقة وجمع متعلقاتها ، ثم حملها بعد أن وضع عليها ملاءة ، ونزل من الشقة بعد أن تجاوزت الساعة الثالثة فجراً ، وأخذ يتحسس خطواته نحو سيارته يملأه الرعب من إفتضاح أمره .. وبينما هو سائر يحمل الضحية ، حتي سمع صوت أقدام تقترب .. فأسرع (محمد) ليختبئ بحديقة المنزل المجاور.. وتكررَّت الأصوات ما بين شباك يُغلَق أو سيارة مسرعة ، فلم تتحمَّل أعصابه كل ذلك .. فقرر أن يترك الجثة بالحديقة ، وأخذ الملاءة والمتعلقات وصار بخطوات سريعة نحو سيارته ليأخذها وينطلق....
هكذا ظهرت الحقائق .. وتم حل ذلك اللغز .. وبدأت القضية إجراءاتها ليأخذ كل مُذنب عقابه ، فقد طال الحكم كل من شارك بتلك الجريمة ...
وأراد الله سبحانه وتعالي أن يعطي فرصة أخري ل(كريم) ، فقد شفاه الله من تلك الطعنة ، وأصرَّت والدته أن يخرج من تلك المستشفي مُباشرةً علي مركز كبير لعلاج الإدمان ولإعادة التأهيل .. ليصبح بعد ذلك (كريم) مشروع شخص جديد .. يُحضِّر نفسه لإدارة أعمال والده والذي لم ينقطع هو والدته عن زيارته بالسجن .. كما قرر أن يتَكَفَّل برعاية والدة (سُميّة ) وإخوتها مادياً ومعنوياً .. عسي أن يُكفِّر عما سبق، ويستطيع نسيان ما حدث ، أو علي الأقل طي تلك الصفحة من حياته .. صفحة الجريمة الهادئة .

