

رواية









دائماً ما أدعو الموتي





                             سعيد نوح

مقدمة
كل من عاني تأليف سيرة إنسان ليجعله بطل كتاب ـ سواء أكان بطلا في الحياة أم لم يكن ـ يؤمن بداهة أول الأمر أن الهدف المنشود يقتضيه,إن أراد العدل والصدق,أن يجعل شخصية هذا البطل تملأ اللوحة كلها وتستأثر بجميع الأضواء,فإذا مضي في هذا السبيل أحس,وهو قلق,أن اللوحة رغم امتلائها بشخصية البطل تظل فارغة جوفاء,وأنه مرسوم بغير أبعاد,فكأنه إنسان وهمي,لا ندري أهو حي أم خرافي,مدور أم مسطح,لابد إذن أن يقوم بجانبه شئ آخر يحدد أبعاد البطل وخطوطه ويجعله ينطق بالصدق ـ وإن كان  صدقا غير مطلق ـ بفضل النسبة التي قامت بين البطل وهذا الشيء الآخر. حينئذ تأتي شخصيات ثانوية في محيط البطل,وتتقدم قليلا ..قليلا حتي تبلغ مقدمة الصفوف,فإذا بلغتها أحس المؤلف,وهومغتبط,أنه يعدل عن رسم فرد في لوحة صغيرة الي رسم جيل في لوحة كبيرة,ووجد أن شخصية البطل تتضاءل قليلا بسبب اتساع اللوحة,فلا يغضب لذلك,بل لعله يفرح به,لأنه ينجيه من المغالاة في الابتعاد عن الصدق والنسبة الصحيحة..
ولكنه مع هذا كله يرتاع حين يحس أن الحركة في اللوحة قد ماتت من شدة الازدحام واختلاط الكبير بالصغير,فيتأمل اللوحة ليري ماذا هو فاعل من أجل أن تدب فيها الحركة والنمو,فلا يجد له مخرجا إلا أن يجعل جميع الشخصيات تدور حول محور.فمن يكون هذا المحور؟أيكون هو البطل؟كلا.فإنه لو فعل ذلك فلن يسلم أن يقع مرة أخري في خطر انعدام النسبة بينه وبين بقية اللوحة.حينئذ  يلجأالمؤلف الي حيلة فنية في صنعة التأليف,هي أن يجعل شخصيات اللوحة كلهاـ والبطل من بينها ـ تدور حول شخصية ثانوية,ينتزعها من الهامش ليضعها في المركز,فإذا بشخصية البطل,وهي تتحول إلي الأطراف ,قد أصبحت أكثر وضوحا وصدقا.بل إنها بسبب هذا الوضوح والصدق,تطغي علي اللوحة من جديد طغيانا لا يضر ولا يفسد.
                                                                       يحيي حقي
                                                         





مضت ستة أشهر على خطوبة جيهان كنت خلالها قد عودت نفسى على النسيان. ربما كانت هذه الفترة هى أقصر فترة قضيتها فى النسيان. فراوية مثلا التى كانت تشبه بصورة ما إيمان حبيبتى الأولى أخذت منى ما لا يقل عن ثلاث سنوات وبعدها جاءت هالة التى أحسست للحظات وبالتحديد حين ابتسمت لى فى اللقاء الرابع إن ابتسامتها تشبه إلى حد ما ابتسامة إيمان ومن أجل ذلك ظللت عامين فى محاولة نسيانها أما إيمان نفسها فقد أخذت تسع سنوات على نسيانها المؤقت دائماً. وها هى جيهان آخر أحلامى الفاشلة اضبط نفسى وقد شفيت منها ولم أعد أفكر فيها ليل نهار كالأيام الفائتة لكن ما كان أكذبنى فها أنا ارتعش حين سمعت صوتها للمرة الأولى خلال الستة أشهر. جاء صوتها به رنة حزن وهى تدعونى فى التليفون لزيارة الحاجة لأمر هام. كنت فى الطريق أحسب الأيام والليالى الماضية بحسرة وألم. فأنا الآن فى الاتجاه الذى ظللت أمنع نفسى عنه طيلة الشهور الستة الأخيرة وأمسك بى سعيداً بهذا اللقاء وكأننى سأقابل قلبى الضائع منى. أكملت السادسة والثلاثين وها أنا أمسك بنفسى غراً غريراً كما يقول إليا أبوماضى فى إحدى قصائده كنت خلال الطريق أفكر فى جيهان وكيف سأبدو حين ألقى عيونها وتمنيت كثيراً أن أحقق حلم الارتباط بواحدة هى أكثرهن شبهاً بإيمان. حين دخلت من الباب كان الجو غريباً بالنسبة لى. فلأول مرة أرى عمر وعلياً وعثمان أبناء الحاجة نعمة مجتمعين فى البيت. كانوا يجلسون على الكنبة مكان الحاجة المفضل. فأين ذهبت الحاجة كنت قد عرفتهم من خلال اللقاءات المتفرقة وكم حسدت الحاجة عليهم يوم ذهبنا لتوديعها فى ميناء السويس فى نهاية العام قبل الماضى وربما حسدتهم هم على الحاجة نفسها لا أدرى. كان الدكتور عمران خطيب جيهان يجلس على كرسى بجوار الباب المؤدى إلى الحجرات الداخلية للشقة فجلست بجواره بعد أن صافحتهم. كانت الوجوه تشى بفجيعة على وشك الحدوث لا أعرف لماذا تخيلت أن تكون الفجيعة فى الحاجة فتحية ذلك الجرم الصغير. كنت قد عرفت منذ أيام أنها من ضمن الذين قبلوا فى قرعة الحج هذا العام وبعثت تلك البشرى عن طريق أختى ماجدة. لم يخطر أبداً فى بالى أن تكون الحاجة نعمة هى المريضة فهى لا تشتكى إلا من الروماتيزم والروماتيد وهذان المرضين لا يسببان الموت على ما أعتقد. دخلت جيهان ممسكة بصينية شاى وأنا أفكر فى مصير الحاجة فتحية وأراجع شريط حياتها التى عرفتها من خلال الحاجة نعمة ومن خلالها أيضاً. تعمدت أن أنظر فى الأرض وهى تسلم علىّ حين وقفت أمامى بصينية الشاى. خرج الجرم الصغير وما إن وجدنى أمامه حتى سلم علىّ وقبل يدى كعادتها. كدت أقع وأنا أتخيل أن الحاجة هى المريضة سحبت يدى من بين أيدى الجرم الصغير وقلت لعلى:
- فيه إيه.
كان أقربهم إلى سنى وأقربهم إلىّ. حاول أن يبدومتماسكاً وهويقول إن الحاجة بعافية شوية. كان قد مضى علىّ أربع سنوات منذ عرفت الحاجة أحسست خلالهم إن الله عوضنى أمى التى فقدتها قبل معرفتى بها بوقت قصير. طلبت من على أن أدخل عليها فقال إن الدكتور محمد عمران معها بالداخل وبمجرد انتهائه من الكشف سوف ندخل سوياً. استرجعت كل لحظات موت أمى وخلتنى للحظات أعيشه مرة أخرى. ما إن خرج الدكتور محمد حتى صافحته وسألته عن صحة الحاجة. كان وجهه يشى بكل شئ ورغم ذلك سألته. كان جوابه مختصراً ودقيقاً وشديد الوطئ على قلبى. طلبت منه أن ندخلها مستشفى العجوزة للشرطة لصلة قرابة تربطنى بمديرها لكنه قال بصوت هامس حزين.
- أحسن إنها تفضل هنا.
كان جواب شافياً وافياً عن الحالة. تركته ودخلت. كانت بناتها الأربعة وزوجات أبنائها يلتففن من حول السرير وهى مغمضة العينين. ما إن رأتنى حتى طلبت من بناتها أن يتركونى معها دقائق. خرجن جميعاً وتركونى أمسك بيديها كانت تشبه إلى حد بعيد أمى فى لحظاتها الأخيرة رحت أفكر. ما الذى أملكه يجعل الأموات يحوطونى بثقتهم. يوم إن مات خالى الدكتور عوض طلب من زوجته أن تتركنى معه لحظات كانت كفيلة بأن يمنحنى أمانته. وكذلك أمى وأبى واختى سعاد والآن الحاجة فما الذى يدعوالموتى للوقوف جوارى. كنت أفكر فى الأمانة التى لابد ستحملها لى الحاجة كباقى الموتى وهل سوف أستطيع تحقيقها كما فعلت مع الذين سبقوها أقتربت منها بناء على إشارة من يديها حتى غدوت أتشمم أنفاسها المليئة برائحة الموت سقطت دمعتان على خدها فلم تلتفت إليهما أوعلى وجه الدقة لم تحس بهما. فكدت أجهش بالبكاء ولكنى تمالكت نفسى جيداً وسحبت يدى من يدها القابضة عليها ومسحت عيونى. قالت لى بصوت ضعيف واهن:
- أنت عامل إيه مع مراتك.
فجائني السؤال ولكنى قلت لها الحمد لله. فأغمضت عيونها قليلاً وكأنها تستجمع ما تبقى لها من قوة ثم فتحتهم وقالت بصوت يملؤه الكبرياء والذل فبدا كصوت الموتي.
- جيهان بتحبك وانتى بتحبها هى قالتلى كده أول امبارح. فلوكان عندك مقدرة تفتح بيت تانى مفيش مانع أخلى إخواتها يوافقوا.
كانت الأمانة هذه المرة غريبة وصعبة. فدائماً ما كان الأموات يدعونى للوقوف جوار أحبائهم الذين هم أيضاً أحبائى أما حكاية الزواج فهذا ما لم يدعونى أحد إليه. ما الذى يجب علىّ قوله. أنا لن أستطيع أن أفتح بيتاً آخر. ويكفينى زوجة واحدة كزوجتى حتى لا أفكر فى الزواج مرة ثانية. أنا لا أنكر أننى مشدود إلى جيهان بل أحبها ولكن موضوع الزواج هذا كان جديداً بالنسبة لى. كنت أنظر إلى وجه الحاجة والأفكار تتداخل فى رأسى وربما أحسست بما يدور فى رأسى ومن أجل ذلك قالت بعد أن تركت فسحة من الوقت.
- يا بنى كل شئ قسمة ونصيب بس أنا كنت عاوزة أشوف جيهان سعيدة قبل ما أموت أبوها مشفهاش وعلشان كده حاسة إنها معرفتش الحنان قوى.
ثم سكتت وأشاحت بوجهها بعيداً وكأنها تعطينى فرصة أخرى دون التلصص علىّ. كنت مازلت أمسك بيدها وأنا أفكر. للحظات أحسست أننى أكاد أطير من الفرح ثم جاءت صورة زوجتى فجأة فأعادتنى للحالة الأولى. عادت بوجهها إلىّ مرة ثانية ثم قالت لى:
- أنت فى معزة واحد من ولادى. ثم سحبت يدى الممسكة بيدها وقربتها من فمها وطبعت قبلة عليها وحين ذلك وجدت الدموع الحبيسة فرصة للخروج بعد أن كادت تضيع ما بين أفكار الزواج وصورة زوجتى. 
خرجت من الحجرة وجلست على الكنبة بجوار عمر وعليً دون أن انتبه إلى عيون جيهان التى تملؤهما الدموع والحسرة والألم فى طريق العودة للبيت بعد ثلاثة أيام شاركت خلالهم فى العزاء كنت أفكر فى دموع جيهان التى أمسكت بيدي طويلاً فى شقة ماجدة وأنا اعزيها وفى الأيام الطويلة التى جلست فيها بجوار الحاجة وأختها استمع إلى حكايتهم وكيف استطاعت أن تخرج ذلك العرض من فمها وهى فى الطريق إلى الموت وكيف لم استطع تحقيق أمنيتها الأخيرة .
***
دخلت جيهان ممسكة بيديها الجرم الصغير بعد أن صار شعرها كله منكوش وقالت لأمها:
- أدينى فكيت كل الضفاير خليها بقى توافق على الدخول علشان أخلص.
- ياللى يا فتحية اسمعى الكلام.
- يا وليه أنا لسه مستحمية الأسبوع اللى فات.
- علشان خاطرى يا فتحية.
- هوفيه حد لمؤاخذة بيتف فى بتاعى علشان كل أسبوع استحمى.
- اختشى يا فتحية عيب الأستاذ أول مرة يخش عندنا يقول عليكى أيه.
نظرت إلىّ نظرة متفحصة ثم نظرت إلى ماجدة التى كانت تجلس جوارى وابتسمت ابتسامة لا معنى لها وقالت موجهة الكلام لى:
- أنت متجوز.
- وعندى بنت عندها سنة ونصف.
- يبقى عارف كل حاجة وبتتنيل أنت ومراتك.
وأشارت بيدها إشارات بذيئة انسحبت على أثرها جيهان وهى تحاول عدم النظر إلىّ رغم ابتسامة الخجل أما ماجدة فقد دفست رأسها فى حجرها وطلع منها ما يشبه ضحكة مكتومة. كانت الحاجة نعمة مازالت تجلس على الكنبة وتضع يدها على فمها ورغم ذلك كانت عيونها تفضح ابتسامة رائقة وجميلة.
- والنبى يا فتحية أنا ما فيا صوت للمناهدة معاكى النهاردة خلى جيهان تحميكى وخلصينا من وجع الدماغ بتاع كل أسبوع.
نظرت فتحية إلى وجه أختها الذى أخذ من الصرامة موقفاً وقالت لها:
- أيه يا نعمة تكونيش أنت الكبيرة.
- أبداً ياختى والله بس ما فيا حيل للمناهدة النهاردة وحاسة كده إنى قلبى سخسخ.
انتفضت فتحية بمجرد سماع أختها وجرت إلى حضنها وقالت لها:
- أوعى تموتى يا بت.
أمسكت نعمة برأس أختها الموضوعة فى صدرها وطبطبت عليها وانهمرت عيونهما معاً. انسحبت فتحية بعد قليل بهدوء وأمسكت بيد جيهان التى عادت لتقف بجوار الباب بعد أن ضاعت من وجهها صبغة الخجل.
- عارف يا بنى من ساعة ما مات أنور جوزها وهى موريانا العذاب ألوان. هومات من هنا وهى هجت تمن سنين واحنا مش عارفين إذا كانت عايشة ولا ميتة وبعد كده لففتنا وراها من إسكندرية لطنطا لدسوق والله مرة رحتلها الأقصر فى مولد بتاع الشيخ الحجاجى. أنت تفتكر هى عاقلة أبداً دى انجذبت من يوم المخفى أنور ما أنتحر كانت لسه عندها 25 سنة حاكم هى قعدت متجوزة سبع سنين وتلت تشهر، وبعدين اللى جرى جرى. رجعت من القصر العينى حافية والحاج محمود شافها من بعيد بسم الله ما شاء الله. كان يعرف الواحد من على بعد. مش قصدى يعرفه يعرفه. قصدى يعرف ماله كويس ولا فيه حاجة. أول ما شافها قلى أنور جوز أختك مات. أحنا مكناش شفناهم من يجيى خمس تشهر قلتله فال الله ولا فالك يا حاج. قالى أختك جايه هناك أهى طلعت جرى لقيتها داخلة علىّ حافية وراحت مرمية فى حضنى من يومها يا بنى وأنا حسيت أنها بنتى وأنى مسئولة عنها. الحاج محمود عرف الموضوع بالعافية وراح القصر العينى وعمل الواجب كله الله يرحمه أما مات بعد كده بحداشر سنة كانت جنازته بسم الله ما شاء. الله شارع الصحافة كله وقف ساعتين حاكم الحاج الله يرحمه كان قريب يوسف بيه صديق وده اللى قام بالثورة وبعدين الثورة دبحته ده غير الناس اللى الحاج كان بيجاملهم وتفتكر العزاء قعد كام يوم ورحمة النبى اللى نفسى أزوره يا بنى قعد عشر تيام حاكم هوكان يعرف البلد كلها الله يرحم أمواتنا وأموات المسلمين.
***


أربع بنات وظابط
قالت عنها بتنهيدة طويلة:
- فتحية دية هى اللى طلعت بيها من أمى وأبويا والله ما عارفة أنا الكبيرة ولا هيه. جاء صوتها من خلف شيش الشباك المطل على الحجرة الأخرى.
- أنت الكبيرة يا كدابة ربنا هيدخلك النار.
- ماشى يا فتحية أنا الكبيرة.		ثم قالت عنها بصون ضعيف واهن.
- والله يا بنى هى الكبيرة. أنا افتكرت دلوقتى قصدى أنا عارفة كده طول العمر بس أما قولتلك من شوية أنى مش عارفة كنت ناسية والنبى يا ضنايا.
- انتوبتتوشوشوا على إيه. أنتي بتقوليله إيه با نعمة أنتي متعرفيش أن اللى يقول كلام على حد ويكدب ربنا بيدخله النار.
- والنبى يا ختى ما بكدب.
- أبويا مجبش غيرنا ومات وتوحه عندها أربعتاشر سنة. معرفش مات ولا انقتل أمى الله يرحمها كانت بتقول مات وأهل بولاق أبوالعلا بيقوله أنقتل. الله أعلم بالحقيقة وربنا يرحمه على كل حال. تصدق وتآمن بالله يا بنى أنا وفتحية دى كنا بنات عدالة. والبت فتحية دى كانت أجمل واحدة فى بولاق أبوالعلا وكانوا مسميينها توحة الغندورة وهى عندها 13 سنة كان أتقدم لها الأستاذ محمد الأمير اللى كان شغال فى سراية عابدين واللى أتجوز بعد كده بالأميرة ست الدار الله يرحمها وبعديه المعلم محمد الجزار صاحب مصانع القزاز اللى كانت بتاع تونى. ومحلات العطارة الشهيرة والأستاذ عنتر والله مانا فاكرة كان أسمه عنتر إيه.
- جاء صوتها معبأ بسنوات طويلة من الذكريات وهى تقول اسمه عنتر أبوهيف من عيلة أبوهيف الكبيرة بتاع باب البحر ثم سكتت وأكملت الحاجة وقالت عنها:
- شباب ورجاله آخر تمام اتقدملها بس هى اللى خيبت سكتها بعيد عنك وحبت الواد أنور هنصور. كان الاسم يخرج من بين شفتيها محملا بسخرية مليئة بالدلع فلم أتمالك نفسى وابتسمت ابتسامة عريضة لم تكتمل حين اندفع الباب الموارب اندفاعه أدت إلى ارتطامه بالكرسى الموضوع عليه صينية الشاى مما أدى إلى طيرانها بعيداً. هالنى الجرم الصغير الواقف أمامى. كانت ترتدى جلبابا أبيض من البفتة وشعرها الأبيض منكوش وبه ضفائر مازلت مصنوعة بحكمة وعناية.
- اسمه الأستاذ أنور المنسترلى يا نعمة. أنا عارفاكى طول عمرك وانتى حطاه على رأسك وزعقة ثم اتجهت إلىّ وقالت. عارف يا بنى الفيلم بتاع أربع بنات وظابط اللى كان معروض الجمعة اللى فاتت بتاع أنور بيه وجدى.
- أومأت برأسى قليلاً ولكنها لم تلتفت إلى تلك الإشارة وراحت تحكى قصة الفيلم حتى جاءت إلى قرب النهاية حين دخل أنور وجدى إلى فيلا عمته ومعه البكس ثم توقفت عن الحكى وقالت موجهةً إلىّ الكلام. أنت فاكر المشهد ده. هززت رأسى مرة واحدة لكنها أعادت السؤال مرة أخرى وقالت. أنت فاكر أما أنور وجدى دخل على المعازيم اللى كانوا فى الحفلة وهولابس بدلة ضابط وقاعد يتكلم مع الست أمينة رزق عن العروسة. أومأت برأسى مرة أخرى فقالت لى أتكلم أنت فاكر ولا لأ. خرج صوتى متردداً وضعيفاً.
- أيوه فاكر يا حاجة.
- حاجة. والله باين عليك مانت فاكر. ثم سكتت بضع ثوانى وأضافت. حاجة قال وابتسمت ببلاهة. لا أعرف لماذا أحسست بفوران الدماء فى رأسى وتمنيت أن أصفعها على وجهها ولكنى قلت لها بشكل وقح.
- أيويا ست فاكر أما أنور وجدى كان بيكلم أمينة رزق عن العروسة وبالإمارة طلع فوق ولقى الأربع بنات حاطين الكراسى ورى الباب وكمان كاتب السناريوكان حاطط كلام يتفهم على معنيين معنى على لسان أمينة رزق ومعنى على لسان نعيمة عاكف عاوزانى أحكيلك لغاية حكاية القطر كمان أنا تحت أمرك.
كنت منفعلاً تماماً وأنا أتكلم فلم أنتبه إلى لمعة عيونها التى كانت تحمل جمالاً غائراً، ولكنها أمسكت بيدى وقالت أقف هنا أنت فاكر أما أنور وجدى نادى على العساكر قلت لها أيوه فاكر. انتبهت إلى تلك اللمعة وذلك الجمال البعيد الذى يحمله وجهها ولكنها أخرجتنى من تلك الحالة بهزة عنيفة بيديها وهى تقول:
- أنت عارف العسكرى اللى قال لأنور بيه وجدى تمام يا فندى. هززت رأسى فجذبتني بيديها الصغيرة وهى تقول يعنى فاكرة كويس. خرجت أيوه من فمى بصوت عالٍ فقالت بهدوء وحب وعشق وولهه ودموع وكبرياء.
- هوده الأستاذ أنور المنسترلى جوزى الله يرحمه.
ثم خرجت مسرعة. كانت الحاجة نعمة تجلس على الكنبة صامتة تماماً وتضع يديها على رأسها المائل قليلاً. أمسكت بالصينية المرمية على الأرض وبالأكواب التى طارت ورغم ذلك لم تكسر ووضعتها على الكرسى مرة أخرى وأزحت الكرسى بعيداً عن الباب بجوار الحائط وتحركت قدمى لأجلس حين دخل الجرم الصغير مرة أخرى ومعها صورة قديمة وقالت – مش هوده العسكرى اللى كان فى الفيلم.
ورغم أن الصورة كانت من القدم بحيث اختلط على فى بداية الأمر وجود رأس واضح على الجسد الذى يقدم التحية فى الصورة لأنور وجدى الذى كان واضحاً أكثر مما ينبغى إلا أننى قلت بوضوح ودقة:
- أيوه هوالأستاذ ا للى كان قايم بدور العسكرى الله يرحمه.
خرجت بعد أن أمسكت بيدى قليلاً وسحبت منها الصورة بعد أن حددت ملامح العسكرى جيداً محاولاً تخزينها فى ذاكرتى حتى أستطيع مقارنتها بالشخص الأصلى حين أشاهد فى يوم من الأيام فيلم أربع بنات وضابط.
***


حسن ونعيمة
أم الغايب هكذا كانوا يطلقون عليها. جاءت هذه التسمية إثر ظهور أم أحمد الصعيدية التى أرادت أن تعرف اسم أحد أبنائها حتى تستطيع مناداتها فى الصباح لكى تذهب معها إلى العتبة التى لا تعرف الطريق إليها. انتفضت أم عمر التى كانت تجلس وسطهم وقالت لأم أحمد الصعيدية.
- تركيا لسه مخلفتش.
- خلاص أنا هنادى عليكى وأقول يام الغايب.
نظرت تركيا إلى نعمة أم عمر التى حركت رأسها مع فمها علامة على عدم الفهم عند ذلك قالت لهم أم أحمد.
- احنا عندنا عيب ننادى على الست باسمها علشان الرجالة الغريبة عيب أنها تعرف اسم الواحدة علشان كده أى واحدة لسه متجوزة نناديها باسم جوزها أوأخوها لغاية متخلف أما إذا اتأخرت فى الخلفة يا ما بنقولها يأم الغايب لغاية ما ربنا يكرمها ويبعت لها الغايب. كانت أم أحمد الصعيدية تتكلم دون أن تضع فى مخيلتها أن تركيا لم تحمل حتى الآن ولولمرة واحدة رغم أن عمرها تجاوز الثامنة والثلاثون. نظرت نعمة إلى تركيا فرأت الدموع تترقق فى عينيها فقالت لأم أحمد.
- طيب الصباح رباح أبقى قولى يام الغايب يام النايب وانتى رايحة المشوار الهباب بتاعك ده.
أحست أم أحمد بقسوة أم عمر عليها فأحمر وجهها خجلاً وحاولت الانصراف ولكن تركيا التى مسحت عيونها قالت لها.
- متزعليش من كلام نعمة أختى .، هى طبعها حامى كده بس طيبة قوى ، بكت أم أحمد الصعيدية فقامت تركيا وذهبت إلى المطبخ لتصنع لهم عصير ليمون عند ذلك وجدت نعمة الفرصة لتطيب من خاطر أم أحمد التى قد حضرت من أقصى جنوب مصر من مدة لا تزيد عن شهر وسكنت فى الدور الأول لبيت سليمان الحانوتى فى حارة على آدم ، حيث تسكن تركيا منذ تزوجت من خمس عشرة سنة قالت موجهة وجهها للبعيد.
- انتى حقيقى صعيدية يا أم أحمد ! حد يقول لواحدة بقالها خمستاشر سنة مخلفتش الكلام الدبش ده.
انتبهت أم أحمد إلى كلامها فلم تجد إلا أن قالت:
- صعايدة بقى يا ست أم عمر ثم قامت وحضنتها، عندما دخلت تركيا وجدتها فى حضن نعمة التى كانت تطبطب عليها. وضعت صينية الليمون على الترابيزة وقالت موجهة الكلام لأم أحمد – مش قولتلك أن نعمة طيبة دى عشرت عمر هى والمرحومة أمها وتوحة ربنا يرجعها بالسلامة.
وما إن نطقت اسم توحة حتى اغرورقت عينا نعمة ولم تعد ترى من كثرة الدموع فأخذتها تركيا فى حضنها وراحت تهدأها وأم أحمد لا تعرف من هى توحة التى جعلت نعمة تبكى كل هذا البكاء.
 فى الطريق إلى العتبة قالت تركيا رداً على سؤال أم أحمد:
- اسمها فتحية وكنا بندلعها باسم توحة هى أخت نعمة الكبيرة. أكبر من نعمة بسنة واحدة بس إيه ربنا يرجعها بالسلامة إذا كانت عايشة أويرحمها إذا كانت ميتة بت كانت زى القمر، اتجوزت الأستاذ أنور المنسترلى ،بعد قصة حب بولاق أبوالعلا كلها تعرفها وشافت أيام عز صحيح ،حاكم أنور كان ممثل هومش ممثل مشهور زى يحيى شاهين أوشكرى سرحان ولا رشدى أباظة بس مثٌل مع كل دول، وتوحة كانت معاه وكانت بتحبهم قوى، وليها صور معهم عند نعمة ،لكنه مات كافر. أعوذ بالله انتحر علشان كانوا هيقطعوا رجله ،بيقولوا شرب علبة برشام بحالها وبعد أما مات أنور توحة هجت بقالها دلوقتى سنتين، والحاج محمود الفران الله يستره مش مخلى حته مرحهاش، اللى يقول كانت ماشية مع عماد حمدى قبل أنور ما يموت وجبلها شقة وعايشة معاه دلوقتى ،واللى بيقول أنها انتحرت زى أنور، واللى بيحلف إنه شافها فى مولد المرسى أبوالعباس بتاع إسكندرية، لكن الحقيقة يعلمها الله ،بس الله وكيل توحة عمرها ما كان مشيها بطال. هى بت كانت على حريتها ،يعنى رفضت تتجوز ناس كتير وصممت على أنور ابن البشكاتب جوز الست إحسان اللى عرفتك بيها الأسبوع اللى فات ،وبينى وبينك أنور كان يتحب أصل واد ابن أصل وكان غاوى تمثيل من صغره ،ورغم أنه كان ماشى مع شلة بايظة إلا إنه كان غيرهم كلهم ،عمره مالقح جتته على بت أوست زى الشلة بتاعته عزت أبوركبة والواد الصايع محمد جورج وحسن العدل قبل ما يموت فى الحرب والأشكال دى. 
كانت أم أحمد تسمع لتركيا وكأنها تسمع تاريخ المنطقة التى أصبحت جزءاً منها، ورغم ذلك لم تستطع أن تكتم الأسئلة الكثيرة التى تولدت داخلها من حكاية توحة ،وما إن انتهت تركيا من الكلام حتى سارعت أم أحمد وقالت لها:
- هى كانت بتحب أنور ولا يحيى شاهين ولا شكرى سرحان.
انفجرت تركيا فى الضحك وقالت لها بعد أن هدأت.
- انتى مدخلتيش السيما قبل كده.
ضربت أم أحمد بيدها على صدرها وكأنها مسها عفريت وقالت لتركيا:
- سيما إيه ومسخرة إيه، انتى عاوزة أهلى يموتونى.
عند ذلك أمسكت تركيا بيد أم أحمد واتجهت بها إلى سينما عماد الدين التى كانت تعرض فيلم حسن ونعيمة بطولة الوجوه الجديدة سعاد حسنى ومحرم فؤاد وعند خروجها كانت قد حفرت فى قلبها ورأسها ملامح سعاد حسنى لتقارنها بصورة توحة. التى قالت تركيا أنها تحفظها عندها وبمجرد وصولها إلى البيت بعد إلحاح ممل وطويل من أم أحمد كانت تمسك بصورة توحة من يد تركيا لتقارنها بصورة سعاد حسنى فى فيلمها الأول بالنسبة لها ولأم أحمد الصعيدية .التى لم تترك أسبوعاً واحداً لمدة عشرة أعوام لا تدخل فيه السينما مع تركيا حتى اشترى لها زوجها تليفزيون أبيض وأسود.

كوب لمون
قالت عنه بود:
- عارف الأستاذ عنتر أبوهيف ، قعد سبع سنين بصرف علىّ وعلى فتحية وأمى . كانت فتحية تأخذ الفلوس من أمها وهى عارفه إنها فلوس عنتر وتجيب فساتين وجزم على الموضة وتمشى بيها مع الواد أنور. ومع إنه كان على طول بيشوفها مع أنور عمره ما منع الفلوس عن أمى . حتى بعد أما البشكاتب المنسترلى جه وخطب توحة لأنور، برضه الواد عنتر فضل يدى أمى الفلوس هيه ، هيه ، وكنت أسمعه يقول والدموع فى عينيه.
- إذا كان مفيش نصيب مع توحة برضه انتى زى أمى وهى زى أختى وملزومين منى أنت تعرف والله أمى فعلاً حبت الواد عنتر، وكانت نفسها يتقلعلها عين وتشوف توحة متجوزة عنتر، وياما اتحايلت عليها ،وياما ضربتها. لكن توحة كانت معمولها عمل بأنور، أمى كانت بتقول كده .وكانت بتروح هى وعنتر عند واحد مشهور قوى فى الحسين بيفك الأعمال وياما شفتها تشترى أصناف غريبة من الطيور والديوك وفى الصبح توحة تروح مع أنور، وهى تمشى مع الأستاذ عنتر فى عربيته وأنا كنت بساعدها فى رش المية تحت سرير توحة، وعلى هدومها،وحاجات تانية كتير مش فاكراها. يعنى مرة صحتنى من عز النوم، وقالتلى يا نعمة: لوكنت بتحبينى وشاطرة شربيها العصير ده!! توحة كانت فى عالم تانى .أنا كنت عارفة إن اللى فى الكوباية مش عصير ولا حاجة ،وأكيد .أكيد ،حاجة علشان المخفى أنور، اللى مكنش أبوه موافق على جوازه من توحة فى الفترة دى. والله العظيم أنا فاكراها وكأنها حصلت إمبارح. طفيت النور ونمت جنبها بالراحة ومرة واحدة قمت وعملت مفزوعة. فقامت بعدى قولتلها خير مالك يا توحة ضحكت كده وقالتلى: انتى اللى مالك. عملت نفسى رايحة المطبخ وقعدت أقلب فى كوباية الليمون ودخلت عليها وولعت النور، كانت لسه بتفكر فى اللى حصل ،بس النوم سلطان. قولتلها: فوقى وأشربى دى يا توحة، بصتلى باستغراب وقالت ليه: قولتلها أنتى كنتى بتتفزعى جنبى ،خفت عليكى عملت ليكى اللمون ده. البت اتلهت ،وبصت لكوباية اللمون وقامت مسكاها من إيدى وراحت شرباها ونايمة. أنا خفت لحسن تكون حاجة تضرها قعدت صاحية لغاية الشمس ماطلعت . تصدق وتآمن. بالله ، قامت وكأن محصلش حاجة ،وعمرها مسألتنى عن كوباية اللمون دى أبداً.
***

















انور هنصور
أيوه أنور هنصور كان واد جدع وحليوة. بس كان شايف نفسه قوى من يومه. والحق يتقال، أبوه كمان كان عايق. حاكم أنور ده ،كان حيلت أبوه وامه، الاستاذ المنسترلي البشكاتب الله يبشبش الطوبة اللي تحت دماغه .كان سيما وقيما ،والست أم أنور، كانت النسوان مسمينها أم قصة. حلاوة. إيه ،وغندرة أية ،ولوجه الله كانت ونعم الأدب. أمي كانت بتقول إن أبويا لما عيى واحنا صغيرين، ماكانش يستريح على إيد أي تمرجي يديله الحقنة غير الست أم أنور، رغم أن أمي برضه دايما ،كانت بتقول عليه ،إنه يحب الإيد الطرية. إلا أنها كانت بتشكر فيها وتقول عليها ست ،ولا نعم الستات . اقولك الحق يا بني. أنا أعرفها طشاش، مش زي فتحية اللي قعدت عندها تلت سنين .يعني ساعات كدة بيتهيألي إني كلمتها وأنا صغيرة وكلت عندها موز ومهلبية، وساعات تانية افتكر، أن اللي كلت عندها موز، وسرحتلي شعري وضفرته وحطتلي ريحة ،هي الست أم أبراهيم المسيحية ،اللي كانت ساكنة قصادها على طول . الله اعلم بالحقيقة فين . أنت عارف. أنور هنصور طلعت عليه الطلعه دى ليه . هوكان ساقط في البكارولية مرة، والمنستري افندي عرف أن النتيجة هتظهر الصبح ،والواد أنور كان سهران مع شلته في السيما بتاع "على بابا "، ذي العادة وراجع الساعة 12، والبشكاتب واقف في البلكونة. استنى لغاية ما قرب هووالشلة من البيت وقاله :
النتيجة بكرة يا انور، وأنت سهران مع شلتك في السيما. دا الجماعة بتوع الاهرام، الجرنلجية جم علشان طلعت من الأوائل ،وكان نفسهم ياخدوا منك كلمتين، ويصوروك، والجدع الصحفي قعد يسأل. فين أنور علشان هنصور، وطبعا أنور هنصور في السيما ذي العادة . ما إن خرجت من حنك البشكاتب ، إلا والشلة كلها ماتت على نفسها من الضحك، ومن يومها ،وطلعت عليه الطلعة دي. أنور هنصور. رغم إن بعد كدة بقي مشهور، وعمل أفلام كتير قبل ما يتجوز فتحية ،وبعد الجواز الله يرحمه – وكست نفسها بايديها. دا الواد ابن أبوهيف، كان هيموت عليها ،وكان أهله مبسوطين قوي، وفي الاخر اما اتجوزت أنور. اتجنن يا ولداه.
***



















كان لابد من حل. حل سريع وعاجل، فأنعام ابنة السيد زغلول العريان، حامل في شهرها الثاني . ولا يوجد في بولاق أبوالعلا من لا يعرف هذا الخبر والفضل في ذلك يرجع إلى عزت أبوركبة صاحب أنور المنسترلي ،الشهير بأنور هنصور .لكن الحقيقة التي يعلمها بعد  الله. أنور وتوحة وحسن العدل وعزت أبوركبة وبالطبع انعام بعد اتفاقهم على الفكرة التي طرحها أبوركبة بشكل مختصر – الناس تعرف .الست امك تعرف، توافق وطبعا زغلول العريان هيوافق - طالما أمك -وافقت ،تتجوزوا في أسبوع وبعد كدة هنلف بمنديل الشرف شارع الصحافة، وأبوالعلا كله ،ونقول يا صلاح. الدم ساح .
السيد زغلول ،أبوأنعام، وفاروق، وأحمد .لم يصدق الخبر، ولم يكذبه أيضا .كعادته. فقط نظر إلى امرأته، التي أومأت بالموافقة وحددت مساء الجمعة موعداً للفرح، وحين مد السيد العدل يده لقراءة الفاتحة ،نظر إلى أمراته مرة اخرى وشاهد بعينه، كما شاهد كل الحاضرين هزة الموافقة ،وحين ذلك، مد يده لتتحد مع يد السيد العدل. مساء الجمعة حسب الموعد المتفق عليه ،كان الفرح. دخل أنور على الفرقة بعد أن نال كأسين وزجاجتين من البيرة، من كل من عبد الله المأمور ومحمد جورج. عندما اعتلى المسرح سكتت الفرقة تماما ،وانسحب بعض الذين يمسكون في أيديهم أرباع الجنيهات ،ليخلوالمسرح ويترك عزت أبوركبة الميكروفون لأنور، الذي راح يمسي على كل اصحابه وأهله وعشيرته . كان يحدد الاسماء في البداية .ثم وجد أن هذه المسألة صعبة جدا،ً أوخيل إليه بعد شرب الكأس الثالث ،الذي أعطاه له عزت أبوركبة الذي كان يقود الفرقة من فوق خشبة المسرح. وبعد أن شرب الكأس وصفق بعض أصدقائه ليحيوه على كيفية الشرب الصحيح. وجد أن حكاية الاسماء هذه مملة، وطويلة، ومن هنا قرر أن يكون "المسا" بالمشاورة على الشخص ،ولمدة ثلاث دقائق، لم ينتبه إلى أنه يقول "المسا ده". ثم يشير على شخص ما. ثم يقول "والمسا ده" لا خويا ويشير، وهكذا. حتى انتبه إلى ضحكات المعازيم وصوت أبوركبة وهويقول له : الحلواتسطل ونسى الاسماء .لما لم يفتح الله على " هنصور" بشئ ، وظل واقفاً على خشبة المسرح، ينظر الى المعازيم فى بلاهة ، أصابته نوبة ضحك طويلة ، انفكت خلالها عقده لسانه ، وفوجئ الجميع عندما استمعوا منه الى القصة كاملة ، حاول أصدقاؤه أن يوقفوه عن الكلام ، لكنهم فشلوا . ولحظ حسن السئ أوحظ إنعام .كان القران لم يعقد فوقف السيد العريان لأول مرة فى حياته ، وأعلن على الملأ قراره بعدم اٍكمال الفرح ، وبعدها بشهر، كانت أنعام زغلول العريان متزوجة من الحاج محمد الجزار، صاحب محلات العطارة الشهير بعد أن كشفت عليها أم حسنى الداية.
***















دفنوه ورجعوا، وعملوا صوان، وسمعت إن الست زوز ماضي جت، والاستاذ أحمد رمزي ،وناس كتير من اللي بيمثلوبس أنا كنت في عالم تاني. لكن أنا فاكرة اني سلمت على الاستاذ عبد الرحيم الزرقاني ، وأخوه الاستاذ محمد قبل ما اطفش بيومين. مش عارفة مين فيهم اللي ساب ظرف جواب على الترابيزة. أنا معرفش الظرف ده كان فيه أيه، بس نعمة بعد كده قالتلي :إنه كان فية مية وخمسين جنية . أنا خرجت أدور على الترب اللي أدفّن فيها أنور لقيت نفسي جنب الست نفيسة ،دخلت . أنا عمري ما صليت، ولا دخلت جامع قبل كده . قعدت جنب عامود شوية ولقيت واحدة جت جنب مني وقالت لي تعالي معايا. أنا بصيت ليها كدة، وسبتها ماردتش عليها. قامت ماسكة ايدي وشدتني. أنا كنت مش عارفة عاوزة مني إية ،دخلنا كدة حته في الجامع، بس فيها نسوان كتير، وراحت مقعداني وقالت لي: اقري يا فتحية سورة ياسين. أنا مختش في بالي خالص إنها عارفة اسمي .قولتلها مابعرفش آقرا : قالت لي- يا كذابه .زحتها بعيد عني، راحت ماشية وشوية وأنا عماله افكر في حكاية يا كدابه دى ، لقتها قاعدة جنبي، وما سكة مصحف في ايديها ،وراحت حطتهولي في حجري وقالت لي: اقري يس يا فتحية. انتبهت أنا لحكاية فتحية دى، لكن مشغلتنيش كتير، طلعت السورة اللي قالت عليها، وقعدت اقرا وهي تصححلي ،وعند "سلام قولاً من رب رحيم" مشفتش حاجة خالص، غير وشها طالع من المصحف ،وشوية لقيت إيدها طالعه وبتذقني، بصيت جنبي ملقتهاش. لكن كانت لسه في المصحف وعماله تقولي اقري بضمير يافتحية وشوية لقيتها جنبي تاني وبتقولي كملي. كملت لغاية ما جيت عند "أو ليس الذي خلق السموات والارض بقادر على أن يخلق مثلهما بلى وهو الخلاق العـليم" وعند الآية دي، وطلعت تاني من المصحف وقالت لي: أنا مستنياكى في سيدنا الحسين أوعى تتأخرى . بصيت جنبى لقيتها قاعدة قفلت المصحف وخدتنى من إيدى وقالتلى: متزعليش يا فتحية ،اللى مات مات .المهم انتى ربنا بيحبك، أوعى تنسى المعاد ،هب فص ملح وداب، زيها زى الهوى. تصدق وتآمن بالله، لسه داخلة الحسين لقيتها ماسكة شقة فول نابت وقلتلي كلي واشكري يا فتحية. خدتها من إيديها ومن يومها ما اروحش مولد إلا اما تقابلني ،تديني شقة الفول النابت وفي لحظة واحدة تختفى، وبعد تمن سنين لف في الموالد لقيتها قالتلى: روّحي لاختك يا فتحية، علشان نفسها تشوفك، بس أوعي تنسي ربنا وهستناكي كل سنة في الحسين.
***
























الاسطى حسن
 انا كان لازم أهج . تلت تيام وهب فص ملح وداب . كان نايم على السرير وعمال ينازع دخل الدكتور وبكل سهولة وببرود قال لي: لا بد من قطع رجله . أنا سمعت الكلمة منه وعاديك. معرفش أنا عملت إيه . بس كل اللي فاكراه ،أني لقيته في حضني وأنا بقوله هيقطعوا رجلك يا أنور . عمري ما شفت في حياتي نظرة في عين حد زي النظرة دى. وفي لحظة واحدة وشه أتغير، وكأنه خد قرار وقال لي متزعليش مني يا توحة .أنا كنت في عالم تاني ، مش عارفه بيقولى متزعليش ليه . خدت راسه في صدري ، وقعدت اعيط شوية وقال: مينفعش يا توحة، والله ما ينفع، فسمحيني ومتزعليش مني. قولتله، هوأيه اللي مينفعش، وأيه اللي مزعلش منه يا أنور . طبطب على ظهري وقال: ولا حاجة .آه لوكنت فهمت: الكلام كان باين قوي .بس أنا اللي مفهمتش خالص. ده واحد بيقول مينفعش .بعد ما عرف ان رجلة هتنقطع ،وبيقول متزعليش مني، وسامحيني . أي حد في الدنيا يعرف على طول أنه قرر ينتحر .بس أنا مكونتش في وعي . عارف انا لما هجيت من شقة أمي . حاكم الشقة دى بتاعة أمي ،ولغاية دلوقتي بتاعتها -الله يرحمها- يا ما حاولت تجوزني عنتر ابوهيف ،والله الجدع ده كان كويس ،ويتمنى لي الرضيا أرضى، وكانت عيلته مبسوطة قوي. حاكم أبوه كان عنده عزبتين فواكه . اضحكك . في يوم أنور جاب لي صورة وهوبيبوس زوز ماضي ،في فيلم الاسطى حسن . انا النار كلتني. رجعت البيت لقيت عنتر قاعد مع امي شافني من هنا. وقام علشان يستأذن . كان بيحبني قوي وميقدرش يبص في عيني .مش عارفة إزاي. أنا أما لقيته بيستأذن رحت قايلة له: انت مش رايح عزبة من بتوعك قريب . بص في الأرض وقال لي. رايح بكرة العزبة بتاع بنها. قلت له أنا هاجي معاك . بص لأمى وبص في الأرض وقال لي: أنا هفوت عليك بالعربية الصبح ،وراح ماشي أنا معرفش سألته ليه ولا أنا هروح أعمل معاه إيه ولكن فكرت إنى أتصور معاه وهوبيبوسنى وأغيظ أنور. حركات بنات بقى. فات الصبح بدرى على قلت لنعمة قولى له مش رايحة . امي دخلت على بمجرد خروج نعمة وهي ماسكة الشبشب وحلفت برحمة أبويا، أن ما قمتش لتضربنى لغاية ما أموت .أنا لقيت نفسى فقت خلاص قلت أمرى لله لبست وخرجتله .وفي العربيه سألته عن الكاميرا قال أنه معندوش . قعدنا في ميدان الأوبرا من الساعة سبعة وربع لغاية تسعة. اشترى الكاميرا. وكنت أول مرة أعرف إنه تاجر ناصح قوي وشاطر مع الناس. ومعايا يحط عينه في الأرض ،أنا عارفه حب إيه ده اللي يخلي الواحد مكسوف .المهم اشتراللي  من المحل ساعة وراديو وكان نفسه يجبلي حتة من السما . رحنا العزبة سابني وقالي . ساعة واحدة أخلص الشغل وارجع افرجك على العزبة. حتة السراية مليانة من كافة شئ . جبولي فطار ،قشطة وعسل ولبن رايب وبيض بيشر سمنة ،وعيش وفطير وجنب كل ده، صنية مليان فواكة من كل نوع .أنا متكسفتش ورحت واكلة على الآخر،  مغبش يجيى نص ساعة ،ولقيت عنتر جاي بيجري ،وكأنه كان في سبق. نفسه مقطوع واللي طالع عليه. أهلا وسهلا شرفتينا ونورتينا ،وكل السلامات اللي في الدنيا تصدق وتأمن بالله، أنا فكرت في اليوم ده إني اتجوزه بجد. بس رجعت في كلامي على طول . دخلني الجنينه وقعد يصورني فى وسط الشجر، وبعدين قولت له :أنا عاوزة اتصور معاك، سرح كده يجيى خمس دقائق وهو مش مصدق خالص ،وراح نادى شاب كدة عنده يجى 17 سنة ،عرفه التصوير إزاي ،ووقفنا جنب بعض ،قمت أنا حاطة إيدي على كتفة، بص ناحيتي والله أنا فاكراها ذي دلوقتي. ارتعش وكأنه مسكته الحمى. الواد لسة هايخد اللقطة قمت بيساه في خده، وكأنه هوالبت وأنا الواد. انكسف وخد الكاميرا من الواد وتانه يجيى ربع ساعة مداري وشه بعيد ،وكأنه عمل عملة. ورجعنا، وجبلي الصور بعد يومين، والله لوريك واحدة منهم لسة عندي .انتفضت واقفه وجاءت بصورة لها وهي تقطع برتقالة من الشجرة. كانت زاوية التصوير سليمة ،مما جعلها تبدوفاتنة. بل فاتنة جداً. أخذت الصورة من يدي، بعد أن تركتها دقائق وقبلتها قبلات سريعة وعصبية، وتركتها تسقط في حجرها ثم قالت .
كان لازم يتجنن . أنا كنت حلوة قوي ،وهوكمان كان بيحبني قوي، وبمجرد دخلتي على أنور أتجنن . أنت عارف، أنا شفته فى مولد أم هاشم وهومعرفنيش. بس أنا عرفته على طول. كان عليه عيون، والله يا بني عيون الخالق الناطق الأستاذ أحمد سالم الممثل، بس أنا مارضتش أكلمه ،أكلم مين يا عم. ده فى عالم تانى. دقنه طول كده ،وهدومه مقطعه، وماسك في إيده عصاية كده ،زى نبوت الغفير، ومليانه سبح ،ربنا يشفينا ويشفيه.
***


















الست أم إبراهيم "الربعية" كما قال عنها سيد محمود في لحظة خروج نفس الحشيش وهويجلس بجوار المعلم محمد الجزار .
"ربعية" حاجة كده طرية ،من كل حتة وأخوك بيحب الطري. حاكم سناني وقعت، من ساعة ما شفتها .
المعلم محمد الجزار الذي يجالس سيد محمود زوج الست نظيمة من أجل عيون ابنته توحة ضحك كثيراً ثم قال لسيد .
وإيه رأي الحلوفي اللي يرجعله سنانه.
ابتسم سيد محمود ابتسامة خفيفة وهو يسمع لكلام الجزار . أيوه الصنف حلو لكن كلام الجزار برضه حلو .هذا ما ردده سيد لنفسه بصوت ربما تعمد أن يسمعه للمعلم محمد، الذي ، لم يلتفت إليه وقال له .
ماقلتيش يا معلم سيد : أيه رأيك في اللي يأكلك الحلوتاني .
-معقولة يا معلم . دايبقى جميل كبير قوي . حد طايل سنانه تمسك الحلووالطري تاني. ثم هز رأسة قليلا ونظر إلى فوق كمن يتأكد من هبوط مائدة من السماء .وقال مرة أخرى. طري قوي وحلووحياة سيدنا محمد وموسى وعيسى علشان خاطر الحبايب. وحرك فمة قليلا كمن يتأكد من جودة الطعام قبل الشراء .ثم ابتسم ابتسامة يعرفها المعلم محمد جيداً وقال – حلوة بجد .
فقال له المعلم محمد ليتأكد أنه على خط واحد مع سيد .
هي آيه اللي حلويابوالسيد .
استقبل سيد سؤال المعلم بهدوء وكمن يعرف أن هناك بيعاً وشراء فى هذه الجلسة.
 وقال للمعلم بخبث. 
ليلتك هي اللي حلوة ،وكل اللي بيتقال فيها، كمان حلو.
اعتدل المعلم محمد على الشلتة ،واحس بأنه قد دخل إلى الموضوع الذي خطط له منذ اسابيع طويلة وللمرة الأولى منذ بداية الجلسة يأخذ نفسا عميقا من الصنف، فقد أحس بنشوة الفوز أوعلى الأقل تخفف من حمله ودخل الموضوع الذي أرقه كثيرا في الأيام السابقة. أخرج الدخان من فمه وانفه بهدوء وهوينظر لسيد بامعان، ثم أعطي المبسم لسيد وهو يقول له .
أحسن نفس ، لأحسن نسب .
كان يحاول أن يؤكد على كلمة نسب . مما جعلها تخرج من فمه طويلة جدا ،ومملة . كان يعرف أن الرجل الذي أمامه رجل عاش في الحياة بالطول والعرض وأضاع فرصا كثيرة  من أجل النسوان والصنف لذلك فقد جاء اليوم بأفضل الأصناف، ودخل إلى لب الموضوع. 
- إيه رأيك يا بوتوحة .
صمت سيد وكأنه فوجئ بطلب الجزار ولكنه ضحك فى نفسه . فما لا يعرفه الجزار أن سيد كان هو الذي خطط لتزويج ابنته من المعلم  وما لم يفكر فيه المعلم الجزار أبدا. أن موضوع أم ابراهيم. زوجة المقدس رياض .كان أحد خطط سيد مع عباس صبي قهوة إبراهيم عجورة بمجرد أن أحس أنه مزقوق عليه ، ليعرف اخباره من طرف المعلم محمد الجزار . اما الست أم ابراهيم التي لا تعرف شيا عن دخولها المزاد. الذي أقامه المعلم الجزار. فلقد كانت بالفعل جميلة "وربعية" لكنها كانت أبعد ما يكون عن رأس سيد، الذي اخرج النفس الأخير من الشيشة ،ثم وضع المبسم على الأرض، ومد يده للمعلم الجزار وقال له بهدوء ،وابتسامة الفوز على فمه .
- إيدك نقرا الفاتحة يا معلم محمد .
ولهف منه بعد ذلك المهر، الذي كان عبارة عن مائة وخمسين جنيها، وكان بالفعل على استعداد أن يزوجه ابنته ،ولكنه قتل بعد ذلك بشهرين ،على يد احد أقارب أبوحسين الصعيدي، قبل أن يفي بوعده للمعلم محمد الجزار، الذي تزوج بعد ذلك كثيرات ،ولكنه لم يفز بتوحة التي أحبها كثيرا حتى مات. 
***
قالت عنه:
أنا قلتلك أن الحاج محمود الفران كان ثوري كبير .كبير قوى . مسكوه سنة 54 كنت حامل في عثمان وتانه محبوس سبعة شهور . حاكم الحاج كان من الاخوان المسلمين . بس الاخوان بتوع زمان مش حبة العيال بتوع اليومين دول، اللي بيضربونا عمال على بطال .وبيقول إن أموال المسيحيين غنيمة!! يعني إيه غنيمة ،واشمعنى المسيحيين. ده الحاج محمود- الله يرحمة - كان دايما قاعد مع الأسطى رياض أبومنير، والاستاذ اسكندر. والله العظيم الاستاذ اسكندر أبومينا. كان بيشيل التراب ويحطه على دماغه ساعة، موت الحاج والست بتاعته- الله يقدس روحها- كانت اختي وحبيبتي وماكانتش تعمل أي أكل ،إلا أما تبعت مع مينا منه. أنت عارف أما طاهرنا عمر وعلى .طهرناهم عند الدكتور أبوبكر اللي عيادته فوق شقة الاستاذ اسكندر، ولسه نازلين بيهم وأبومينا حلف بالمسيح الحي ما ينزلوا الا على رجليهم وقعدوا عندهم ييجى خمس تيام، وبالعافية اخذناهم. وكانت الست أم مينا هي اللي مرعياهم وهي اللي بتغير على الجرح وكل يوم تعملهم فراخ وفي الآخر وهما نازلين على السلم ،والاستاذ اسكندر كان راجع من الشغل، قام مطلع المحفظة ،ومدى كل عيل جنيه بحاله، وقال علشان مافضتش اجيبلهم هدية. بعد كل اللي عملوه مع العيال ،كمان كان عاوز يجيب هدية .ناس ولاد أصل. مصريين زينا زيهم وليهم دين زي دنا كل حاجة عندنا عندهم. دول بيصوموا اكثر مننا بشهور. د احنا في رمضان بناكل كل يوم لحمة هم بيقعدوا 55 يوم من غير لحمة، وفي الآخر يجى حبة عيال . يقولوا غنيمة. غنيمة إيه. وخرا إيه . الجماعة كانت زمان. أيام الحاج محمود وبس .وزى ما أنت عارف ،الحاج كان ابن خالة يوسف بيه صديق ،اللى قام بالثورة. حاكم يوسف بيه هواللي طلع بالكتيبة بتاعته ومسك اللواء مكي ،وعابدين الساعة 12 بالضبط ،وعبد الناصر نفسه فوجئ إن يوسف بيه عمل كده، بعد ما كان أجل معاد الثورة تلت تيام، وفي الآخر يحبسوا يوسف بيه ،علشان بعت جواب لمحمد نجيب يقولــه فيه:" مش عارف من مين، الحر اللى مسكينوه. إلى مين المسجون اللى سيبينوه." اصله كان عاوز الضباط بتوع الثورة يرجعوا تاني الجيش ويسلم البلد لناس من الوفد والأخوان علشان الشعب يحكمه الشعب .مش الجيش .الكلام ده سمعته من بق يوسف بيه سنه 65، بعد ما سمعته من الحاج نفسه، بعد أما طلع من المعتقل. علشان كده أنا عارفه وحافظة أسماء كتيرة من بتوع الثورة ،اللي مسكوهم مع الحاج زي عبد المنعم عبد الروؤف وحسين حموده وأحمد شوقي ،بس مش الشاعر القديم . على فكرة يوسف بيه صديق كان شاعر كبير، وياما الحاج سمعني شعرله. أنا مكنتش بفهمه قوي .بس كنت بحب أسمع الكلام بتاعه ،وكان محتفظ بكتاب فيه اشعاره .الكتاب ده مره ،الواد على مسكه ونزل بيه الشارع .الحاج شافه من هنا، واتجنن. وضرب الواد ياعيني علقة وهواللي عمره ما مد إيده على عيل من العيال . أنا قلتله ليه يا حاج كده .داحنا ياما قطعنا كتب وعملناها قراطيس زمان. زعق في وقالي :ان الكتاب ده، لوالحكومة مسكته هتوديني المعتقل تاني. ده كتاب أشعار يوسف بيه، تصدق يا بني، إن واحد قام بالثورة لوحده، وكان ممكن يتعدم لوفشل. يبقى مصيره كده. اللي يتمسك عنده كتابه يعتقلوه. يا الله ، كلهم ماتوا، ومبقاش غير السيره ،الله يرحم الجميع .
***









"زغلول العريان" فقط اسمه هكذا . لا يعرف لماذا اختار أبوه له هذا الاسم المركب . كما لا يعرف على وجه الدقة لماذا يضحك الناس لمجرد ترديد الاسم .ربما يرجع الفضل في ذلك إلى الاستاذ على عبد الحليم مدرس اللغة العربية. فلقد شاء حظه العاثر، أن يجلس في الدكة الأخيرة ،ولما كان الاستاذ على ذا خبرة طويله في مجال التعليم. اتجه بسؤاله الأول إليه مباشرة، ولما لم يسمع منه إجابة. سأله عن اسمه. فقال له بصوت هامس وذليل .
-زغلول العريان أبوالريش .
ما إن سمع الأستاذ الاسم حتى ضحك .مثله مثل غيره. وبالتأكيد هذه الضحكة كانت على المفارقة الواضحة في الاسم فقط وبالتأكيد أيضا أن تلك الضحكة لم تكن هى الوحيدة المسئولة عن شهرة السيد العريان فهناك ايضا تعميم الآستاذ على عبد الحليم على أن يطلق اسمه على كل تلميذ فاشل، حتى اصبح الاسم بعد الاسبوع الأول في مدرسة الخازندار الابتدائية هومضرب المثل فى الغباء، وهكذا ترك السيد زغلول المدرسة ،وصار يتخوف من كل مناسبة ومكان يتحتم عليه قوله وربما لذلك لم يسمعه أحد من أهل بولاق أبوالعلا يقول اسمه مرة ،واحدة ولكن لماذا رفض العريان زواج ابنته أنعام من حسن العدل فهذا هو السؤال الذى حير حارة على أدم، والنزهة، وعطا احمد، وعب أبوطالب، وزقاق مينا، وعطفة شامخ ،وابومالك وشارع أبوطالب وظل يبحث عن إجابة له منذ أسبوع .دون أن يفوز أحد بإجابة شافيه عليه ،  كما لم يستطع أحد الاجابة أو حتى تصديق تلك اللهجة التى تكلم بها فوق خشبة المسرح وبعد ان خطف الميكروفون من أنور وقال بصوت غليظ ،أوتعمد أن يكون غليظا عكس شخصيته قولته المجلجلة ، التى اصبحت نشيدا يردده أهل بولاق فى جلساتهم .
-أنا السيد زغلول، بارفض جواز بنتي من الصايع حسن العدل.وذلك قبل أن يترك الميكروفون يسقط على خشبة المسرح، وينزل ليسحب يد ابنته أنعام وسط ذهول الجميع .   
***
- فتحية اتجوزت من هنا، وأنا بعديها بشهرين تلاتة. الحاج محمود الفران كان قايل علىّ من يجيى سنتين. هو شاف أنور أتجوز، طلعت فى دماغه وقال لأمى: إنه عاوز يخش علىّ هنا .أمى فى الأول مارضيتش،  وبعدين وافقت .قام رايح داهن الشقة، وجاب أوضه نوم، ونجد أربع كنبات وكلفت الحكاية بتلتين جنيه. تصدق وتآمن بالله ،البت المفعوصة جيهان اللى دخلت الشاى دى ،عندها 16 سنة ومكلفانى لغاية دلوقتى خمس تلاف جنيه ولسه عاوزه لها شيئ وشويات، علشان أما يجلها عدلها أقدر استرها كويس. حاكم أنا خلفت سبع عيال ،أربع بنات وتلت صبيان .عمر وعلى وعثمان ورقية وأم كلثوم وفاطمة والمفعوصة الأخيرة دى بقى إخواتها هما اللى سموها جيهان.كان المرحوم سايبها أمانة فى بطنى قبل ما يموت بشهرين .وقال إيه سموها على اسم سيدة مصر الأولى. أهى جت سيدة غيرها ومابقاش اسمها مهم. لكن لوطاوعونى وسموها على اسم بنت النبى ذى إخواتها. عمرهم ما كانوا يشيلوها ويجيبوا غيرها أبداً .حاكم ولاد النبى دول هيفضل أسماءهم حلوة، وأولى لغاية يوم القيامة. عمرها ما هتكون أسماء تانية، أوتروح عليها زى ما أخوات جىجى بيقولولها. الحاج محمود الفران اتجوزنى من هنا، وربنا فتح عليه بعد ما كان شغال عند الحاج ابراهيم" أبوسعدية" بتاع التموين ،فتحنا دكان بقالة صغير كده، فى شارع الشيخ سليمان، اللى ورانا على طول ،والله يا بنى كنت طول الليل أعمل قراطيس الشاى والسكر وبالنهار أعمل شغل البيت والحاج يروح مشوار ينادى علىّ. أنزل أقعد فى الدكان. لغاية ما ييجى ،وربنا كان مدينى صحة .تقولش جمل. لقمة الصبح، شوية عسل أسود وطحينة أوطبق فول بالليمون ،ممكن أنسى الأكل يوم بحاله ،رغم إنى كنت بعمل أكل للحاجة وللحاج، والشغل كان بينى وبينك ،بينسى كل حاجة ،وتعبنا كتير، وشفنا أيام أسود من قرن الخروب. الله لا يوريك. بس ربنا فعلاً. بيدى البرد على قد الغطا، وكل عيل برزقه. يعنى عمر الأول. كنا يدوبك عايشين .يدوبك عثمان نزل ،كنا أجرنا الدكان. هب وجت رقية ودي من يومها يا بنى وش سعد .أبوها كان لسة طالع من المعتقل، والدكان كان يدوبك مقضى الحال، هى نزلت من هنا والخير قال خد عندك. حتى على جوزها ،دلوقتى بسم الله ما شاء الله .كان يدوبك كهربائى على قده أما خطبها، دلوقتى بقى عنده محل كهربا كبير فى حته اسمها المعصرة ناحية حلوان وبيت أربع تدوار. شقتها بقى فيها كل حاجة حتى الغسالة جابتها وأبوه بيقول .رقية دى بنتى. لكن حسن حيله جوز بنتهم ،وهى والحمد لله مريحاهم على الآخر. ربنا يديك طولة العمر وتشوف بنتك زى رقية يا رب.
***
















لم تنتظر أم حسنى طويلاً فمجرد ان طلبها الحاج محمد الجزارللذهاب اليه ، كانت تضع الطرحة السوداء على رأسها وهى تنزل السلم. محمد الجزار، سيد الحتة وصاحب اليد السخية دائما . فى الطريق إليه ،كانت تحدد مزايا كل عروس وعيوبها. ولقد كانت تقول دائما العيوب قبل المميزات ،وذلك خوفاً مما حدث لها فى بداية عملها كداية وخاطبة، وكثيراً ما تندرت بهذه الحكاية ،إما للتدليل على صدقها الذى -يعمر البيوت- أوللتدليل على سعيها فى إنهاء الزيجات، رغم ما حصل لها ،ولهذا كانت دائما تستفيد من المطب الذى حدث فى بداية حياتها. كانت قد رتبت فى رأسها اسماء العرايس اللاتي تليق بالحاج محمد فى رأسها، وكانوا ثلاث بنات. سعاد ابنة أبوالخير، التى تسكن فى حارة أبوآدم التى رجحت كفه مميزاتها على كفه عيوبها حتى باتت هى العروس رقم 1 فى القائمة، التى سوف تعرضها على الحاج. شريفة المتولى، التى ورثت بيت ملك فى حارة النزهة، ومحل أمام جامع السلطان أبوالعلا، بفضل أمها "الجلدة "التى تأكل مال النبى، ولم تحاسبها على موضوع مرفت ، أخت شريف حتى الآن .إلا أن الحق حق .كما أن الحاج الجزار لا يترك للآخر شيئاً. فهودائما ما يعطى ويزيد .مما يجعل الطرف الثانى فى المصلحة دائماً صاحب عبارة . زيادة الخير خيرين .هذا إذا جاء من أم شريفة شيئاً على الإطلاق .أما آخر ما وضعتها أم حسنى فى حوزتها فهى فريدة .بنت الصول عبده وهى لوجه الله تعالى حسب تعبير أم حسنى قمر وكل صفاتها حلوة ما عدا صفة واحدة فأبوها يأخذ من الناس رشوة حين يقضى لهم مصالحهم، وأم حسنى شاهدة على ذلك. فلقد أخذ منها 50 قرش بالتمام والكمال ،من أجل أن يختم ورق البطاقة للمحروس أبنها. طرقت الباب ففتحت لها ألطاف. آخر زوجات الحاج محمد .حين رأتها تغير وجهها وسألتها عن سبب الزيارة، فقالت بخبث ولوع:
- أنا قاصدة الحاج فى خدمة.
فقالت لها الزوجة، التى أحست بطلقة نار تخترق جسدها، وتستقر فوق القلب تماماً:
- قبل الجواز تبقى خدمة. ثم نظرت فى عينيها تماماً وأضافت: وبعد الجواز تبقى بلوه، ربنا يستر من دخلتك عليّ.
جاء من بعيد صوت المعلم الجزار وهويدعوها للدخول.رسمت على وجهها ضحكة وهى تمر من بين فتحة الباب وصدر ألطاف التى تبعتها بعد أن ضربت الباب بيديها فأغلقته محدثة صوت ارتطام قوى.
- أهلاً وسهلا يا أم حسنى خير إن شاء الله.
- خير يا حاج .هو أنا بجيلك إلا للخير، وفى الخير.
ضحك الحاج محمد الذى كان يجلس على كرسى مذهب وأمامه صينية مليئة بأنواع شتى من الفاكهة وفى يديه مبسم الشيشة. جلست أم حسنى بجوار الولد الصغير الذى كان يشعل النار عند قدم الحاج وجلست ألطاف على كرسى بجوار الباب. تنحنح الحاج وهويرمى بدخان الشيشة فى الهواء ثم قال لأم حسنى:
- أمرك يا أم حسنى عاوزة فلوس عاوزة خدمة أى حاجة دانتى جلابة الحبايب، وأشار بيده على زوجته التى تجلس على كرسى بعيد بجوار الباب.
- فلوس إيه. دانت خيرك مغرقنا. الحكاية إنى عاوزة أشوف للواد ابنى شغلة فى الحكومة وقلت مفيش غيرك يقضى لى المصلحة دى.
- إن شاء الله يوفقنا ربنا ونجيب له شغلة كويسة .ثم اتجه بنظره إلى ألطاف التى كانت تنظر بكره واضح إلى أم حسنى وقال لها .أم حسنى مش غريبة .بس الواجب واجب أعمليلها شاى وأبعتيه مع الواد حسن.
وخبط حسن الذى كان يحاول إشعال النار بخرطوم الشيشة على رأسه وقال له:
- روح هات الشاى من أبلتك وهات كمان حتة ولعة ،بدل النفخة الكدابة دى. انسحبت الطاف وهى تجز على أسنانها ، وما إن خرجت حتى قالت أم حسنى – أنا عندى ليك تلت قمرات ،وإنت اختار، ثم قالت أسماء البنات الثلاثة ،ولم يدعها الحاج تبرز عيوبهم ومميزاتهم وقال لها:
- أنا اخترت خلاص.
فاجأها رد الحاج محمد، مما جعلها تعيد أسماء البنات مرة أخرى، لكنه قال – أنا بقولك أنا أخترت خلاص إحنا هنقرأ فى سورة عبس. تغير وجه أم حسنى وسكتت قليلا ثم قالت:
- طالما حضرتك أخترت إنت عاوزنى فى إيه، أروح أخطبها لك، ولا أجس نبضها. أظن تبقى عيبة يا حاج. أنت سيد العارفين. أنت تخش الباب من غير إحم ولا دستور. دا أسمك بس كفاية . وغنى عن أى استئذان.
ابتسم الحاج محمد من هذا الإطراء ، مما جعله يضحك ضحكة قصيرة وقال لها:
- أنا عاوزك تكشفى عليها، وتقوليلى الموضوع حقيقى بتاع البت أنعام ولا الطبق مكسور.
لم تعرف أم حسنى بماذا ترد على كلام الحاج ،محمد الجزار، فمن ناحية هى خالة أنعام، ومن ناحية أخرى الكلام الذى قيل عن أنعام وحسن العدل يجعل الحاج صاحب السمعة الجيدة ،ومصنع الزجاج ،ومحلات العطارة يبتعد عن هذا الموضوع .أخرجتها الطاف التى أحضرت الشاى من تفكيرها. نظر الحاج إلى الطاف التى وضعت صينية الشاى وهى تقول:
- عيب يا حاج "حسن "يقدم الشاى لأم حسنى. دى حبيبتى.
كانت الكلمات تخرج من فم الطاف بطريقة تعرفها أم حسنى جيداً ومن أجل ذلك ردت بكلمة أشعلت النار التى فاحت رائحتها فى كلام الطاف:
- إن شاء الله نشرب شربات عن قريب. ثم نظرت إلى عين الطاف المشتعلة وأضافت شربات خلفك عن قريب.
خرجت الزوجة ،بعد أن عرفت كل إجابات الأسئلة التى كانت تدور فى رأسها، منذ فتحت الباب لتجد أمامها أم حسنى. دخل الولد الصغير ممسكاً بطبق مليئ بالنار وجلس بجوار أم حسنى ،التى كانت تستعيد لحظة انتصارها على الزوجة "الرمة" كما قالت فى نفسها. قال الحاج لينهى الكلام.
- انتى شوفى اللى قلتلك عليه. وردى علىّ الأسبوع الجاى فى الدكان.
انسحبت أم حسنى دون أن تضع فى فمها أى شئ. بعد أن عللت ذلك بأن أولادها ينتظرون رجوعها على العشاء ولولا معزة الحاج ما خرجت من بيتها والطبلية محطوطه.
***

















هى الأميرة "ست الدار" التى يقول عنها الحاج "محمد الجزار" فى لحظات الصفا. ست الدار، ويسكت قليلا وهويهز رأسه المليئ بأنفاس الحشيش ،ويضيف قائلاً فعلا ست الدار. بس حظها وحش، أتجوزت محمد الأمير، يدى الحلق للى بلا ودان.
ست الدار، ابنة المستشار طلخان نوح ،مستشار الوجه البحرى، ابنته الوحيدة الوارثة عنه ذكاءه الحاد ،وطيبته ومائة وعشرين فدانا وعزبتين، بعد مشاركة الأعمام فى الميراث. أخذت عن زوجها الأستاذ محمد الأمير اللقب ،فصارت الأميرة ست الدار، ورغم أن الألقاب قد ألغيت بعد قيام الثورة ،إلا أنها احتفظت بذلك اللقب ،من القاصى والدانى، حتى ماتت عام 1980. تزوجت الأستاذ محمد بعد قيام الثورة بسنة وشهر ،وبعد تأخر عن الموعد المتفق عليه بثلاث سنوات. كان مازال يعمل فى سراية عابدين. حين خطبها وقامت الثورة واستغنت عن كثيرين ،لم يكن يربطهم بالأسرة الحاكمة غير العمل وكان هومن الذين استغنت عنهم .رغم أنه ظل أسبوعاً كاملاً يتبع الناس الذين يمشون فى الشوارع مهللين بالنصر العظيم، دون أن ينتبه. أنه فى نهاية الأسبوع كان فى الإسكندرية، ولما عاد وجد أن الثورة التى حلم بها على مدار سبع سنوات .هى عمر عمله فى سراية عابدين قد استغنت . لم يجد أمامه غير العمل عند نسيبه المستشار طلخان بعد أن ظل عاماً يكتب التماسات للجنة العالية لقيادة الثورة، دون أن يفوز ولوبمجرد رد صغير يعضد إيمانه بالأبطال الذين قاموا بالعمل الذى خطط له ذات مساء وكاد أن يحققه، حين وجد الملك أمامه ،وكان منذ خطط لهذا العمل يحمل مسدساً ولكنه تراجع فى اللحظة الأخيرة، تاركاً المهمة لهؤلاء الأبطال الذين لم يردوا عليه بكلمة تطمئنه على صحه ايمانه. كان قد مضى على وفاة. المستشار طلخان نوح ستة أشهر ،حين دخل محمد الأمير بست الدار، بعد فرح أقامه أعمامها أحياه كارم محمود، ورقصت فيه سامية جمال. كانت ست الدار قد رفضت الإقامة فى بلدتها، كما رفضت أن تعيش فى شقة صغيرة ولم يجد محمد مفراً من بناء فيلا تليق باحلام وأموال ست الدار. كانت سينما الأزهار التى على بعد أمتار من سينما على بابا معروضة للبيع .كان صاحبها الخواجة سمعان قد قرر الخروج من مصر، قبل قيام الثورة بأيام .خوفاً على حياته. استغل محمد الأمير الفرصة واشترى من الخواجة السينما وقام بهدمها وأقام سراية للأميرة ست الدار، التى ظلت تعيش بها سبعة وعشرين عاماً قبل أن يفاجئها مرض السرطان بعد زيارة أنور السادات وسلامه على الخواجة سمعان وتموت تاركة محمد الأمير، يفكر فى إيمانه باللجنة العالية للثورة وأبطالها بداية من جمال عبد الناصر ،وانتهاءٍ بأنور السادات.
***
















كان قد مضى أسبوع كامل، منذ أن نزل السيد زغلول العريان، الذى أصبح حديث الساعة فى بولاق أبوالعلا من فوق خشبة المسرح ،وأمسك بيد ابنته أنعام التى كانت جالسة فى الكوشة بجوار حسن العدل ومضى بها فى خطوات شبه منتظمة ،وكأنه فى مارش عسكرى حين دخلت أم حسنى إلى شقة السيد العريان. أم حسنى هى أخت الست أحلام زوجته وبذلك فهى خالة العروس المنكوبة. ورغم أن أم حسنى تسكن فى عطفة شامخ. التى لا تبعد كثيراً عن عب أبوطالب، الذى يسكن فيه السيد العريان وأولاده ،إلا أن زيارتها لأختها قليلة، ولا يرجع ذلك إلى سوء العلاقة بين الأختين. كما لا يرجع أيضا إلى عدم احتفاء زوج أختها السيد العريان بالزيارة .فقط ندرة الزيارات سببها الأساسى والوحيد، هوإنشغال الست أم حسنى فى الحياة ،فهى تعمل داية وخاطبة وفى رقبتها بيت مليئ بستة من الأنفس، تتراوح أعمارهم ما بين العشرين والخمس سنوات هذا غير الأنفس الأخرى من أصناف الدجاج، والبط، والماعز. كانت الشقة قد تم تغيرها بشكل لافت للنظر ،مما جعلها تسأل أختها، التى كانت تربط رأسها بطرحة سوداء فوق الإيشارب - وتضع يدها فوق خدها عن سبب التغير الشامل الذى حدث قالت بتنهيدة.
- أبوأنعام أمر بكده.
كانت الجملة غريبة على أذن أم حسنى، مما جعلها تفرج عن شبه ابتسامة وهى تقول:
- أبوأنعام أمر بإيه ،يا أحلام؟
أمسكت أحلام برأسها ونظرت إلى الاتجاه الآخر مما جعل الكدمة الزرقاء فى عينيها تبدوجلية ولم ترد على أختها ،التى شاهدت واقعة الفرح منذ أسبوع، ولكنها أيضاً شاهدت السيد العريان طيلة حياته مع أختها، ولم تسمعه ولومرة واحدة يخرج من فمه، ولوشبه أمر، ولهذا لم تنتبه إلى الكدمة الواضحة فى عيون أختها، وصممت على سؤالها وأعادته مرة أخرى بطريقة ساخرة، وعند ذلك خرج العريان من حجرته وقال بعدم اعتناء كعادته.
- أهلاً يا أم حسنى.
ثم نادى على أنعام ،التى خرجت مسرعة على غير العادة. وأمرها أن تعد الشاى لخالتها، ثم نادى على فاروق وأعطاه نقوداً ليأتى له بسجائر.
- أنت من إمتى بتدخن يا عريان.
هكذا خرج السؤال من فم أم حسنى ،مليئ بسخرية، أحس وقعها العريان، الذى لم يجد أمامه رداً غير أن ينظر إلى وجه زوجته التى وضعت عيونها سريعاً فى الأرض ،فلم يجد أمامه مفراً من الرد على تهكم أم حسنى ،فقال وعلى فمه شبه ابتسامة.
- بدخن من زمان يا أم حسنى .بس كنت بخاف من دخلتك علىّ ،وعلشان كده كنت بطفيها.
نظرت أم حسنى إلى أختها فوجدتها تضع يديها على رأسها وعيونها تبحث فى الأرض عن شئ ما .لم يكن موجوداً على الإطلاق .فلم تعرف بماذا تجيب على العريان الذى لابد "طلعله سنان وابتدا يعض" كما قالت لزوجها حين عادت إليه فى مساء ذلك اليوم وقفت وقالت لأختها :عاوزاكى، وخطت خطوة فى اتجاه حجرة العيال، ولكن العريان أوقف هذه الخطوات وأشار لها على الأوضة الثانية فدخلت حيث أشار بيديه.
- فيه إيه يا أحلام.
- مافيش يا حسنية يا ختى.
- لأ فيه … ثم أمسكت برأسها التى كانت تبعده عنها، وشاهدت الزرقان المحيط بالعين فانتفضت وقالت لها:
- من إيه ده. وماله العريان؟
- أبداً من ساعة مارجع من الفرح. دى اتغير خالص يا حسنية. طول النهار تلطيش فيّ، وفى العيال ومابقاش حد قادر عليه.
- ياما قولتلك قبل كده. اللى انت بتعمليه معاه مسيره يطلع فوق دماغك.
- لا .دا طلع ،وطلع ،يا أختى.
- أنتى تستهلى.
- استاهل يا حسنية.
- البت أنعام كويسة ولا فيه حاجة.
- حاجة زى إيه.
- زى الكلام اللى طلع عليها.
- لا يا أختى، ورحمة أبوكى زى الفل، وأندهالك تشوفيها.
- أنت متأكدة يا أحلام.
- متأكدة على الآخر.
- يعنى أشوفها.
لم ترد عليها ،تركتها وخرجت، ثم عادت سريعاً وهى ممسكة بيد أنعام، التى كانت لا تعرف لماذا أمسكت أمها بها هكذا.
- أهى يا ختى .
أمسكت أم حسنى بيد ابنة أختها وقالت.
- تعالى يا أنعام أنا مش هكشف عليكى .أنا هسألك بس .الواد حسن نام معاكى. تغير وجه أنعام وكادت تقع على الأرض لكنها تمالكت نفسها، وقالت بصوت ضعيف واهن.
- محصلش أبداً يا خالتى.
أمسكت أم حسنى ،التى ما إن رأت تغير لون أنعام، حتى دخل الشك قلبها ،بيدها وقالت لها.
- نامى على السرير.
دمعت عينا أنعام ويد خالتها تتحسس أشياءها، ثم تدخل إليها، ولكنها لم تستطع أن تفتح فمها، فهى تعرف أنها السبب فى الفضيحة التى أصبحت تلاحقها. كما أنها أحد أسباب تغير أبيها، من الأب الحنون الطيب ،إلى هذا الثور الهائج ،الذى لم يعد يرضى بأنصاف الأشياء كعادته، سحبت أم حسنى طرف الجلباب ،بعد أن أحست أنعام أن روحها تنسحب منها وضربتها على فخذيها ضربات حنونة ومدت يدها تمسحها بطرف الملاءة ،ثم أمسكت برأسها وقبلتها فى خدودها وقبلت أختها، وخرجت لتقف أمام العريان ،الذى كان يمسك بيده كوب الشاى وفى اليد الثانية سيجارة، ويضع قدم على الكنبة والأخرى على الأرض وقالت له:
- الحاج محمد الجزار طالب إيد أنعام.
فتحت أحلام فمها كاشفة عن أسنان معتنى بها .ثم سحبت بيديها طرف الطرحة السوداء المبرومة ،والتى كانت تربطها فوق الإيشارب منذ برك عليها العريان، ونظرت إلى العريان الذى تغير كثيراً منذ وقف على خشبة المسرح وقال بصوت جهورى، أنه يرفض أن يزوج ابنته الطاهرة ،بشهادة أنور المنسترلى وأصدقائه لهذا الجربوع .ابن العدل. قال لأم حسنى دون أدنى فرح أوزعل.
- ربنا يعمل ما فيه الخير، هاشاور البت ونرد عليكى.
- تشاور مين يا أبوأنعام. ده المعلم محمد الجزار. صاحب مصانع القزاز ودكاكين العطارة.
- اسمى أبوفاروق ،أبوأحمد، وبعدين قزاز ولا صفيح وجزار ولا فران، هنشاور البت.
انسحبت أم حسنى بعد أن لمحت عيون أختها التى راحت تبحث عن مكان يحميها من خبطات العريان القادمة بعد قليل ،إذا قالت له شيئاً وفى الطريق إلى المعلم الجزار كانت تقول فى رأسها أن العريان اتجنن رسمى. أعجبتها الفكرة فراحت تتخيله فى الجلباب الأبيض وابتسمت لذلك كثيراً حتى وقفت أمام شقة المعلم وخرجت لها آخر زوجاته فقالت لها دون أن تسأل عن المعلم .
- والنبى قولى للمعلم ،الواد أبنى وافق على الشغلانة اللى هوقال عليها. وتركتها ومضت.
***


ربما لا يعلم أحد أن السيد زغلول العريان عند نزوله من فوق خشبة المسرح كان ينتظر فقط مجرد إشارة من أى شخص ،ليوافق على إتمام الفرح. فقط إشارة، من أى شخص عابر يقول كلمة واحدة .كلمة واحدة ،وسوف يترك على أثرها أنعام تنام فى حضن حسن العدل فرغم النصر الذى أحس به للمرة الأولى فى حياته. ذلك النصر الذى ظل اثنين وأربعين عاماً وبضعة أشهر ينتظره بشوق ولهفة. أن يقول اسمه بلا خوف. أن يقوله بصوت عال وأمام جمع من الناس .ياله من حلم جميل ظل العريان يحيا من أجله ولكنه حين حقق الحلم بكل مواصفاته ومفرداته التى شكلهافى رأسه طيلة حياته.أن هويقول اسمه فى الميكروفون وأمام كل المنطقة تقريباً .بل ويعلن قراراً صارماً وهوالذى لم يأخذ قراراً طيلة حياته ولوأنه أخذ قراراً لكان هو، تغيير ذلك الإسم الذى جعله بعيداً عن الناس طوال عمره ولكن ها هوالآن وهويهبط السلم الموضوع تحت خشبة المسرح، يفكر فى حلمه الذالأخيرة ونظر فى عين امرأته وجيرانه، كان ينتظر مجرد إشارة صغيرة وحين أمسك بيد ابنته لم يمسكها بضمير فلوأنها حركتها قليلاً لتركها دون أدنى مقاومة ،تنام تحت جسد حسن العدل، لكنها لم تحركها كما أن أحداً لم يشر. واحداً لم يتكلم.
البشكاتب
قالت عنها بصوت هادئ ومحايد
- الست أحلام. مرات البشكاتب المنسترلى .الله يرحمها .هى السبب فى معرفتى بأنور أنا كنت الكبيرة وأمى الله يرحمها بعتتنى عندها أتعلم الخياطة .كان عندى كدة ييجى حداشر سنة. بس إيه. اللى كان يشوفنى يقول أربعتاشر سنة. حاكم احنا زمان كنا بنفور بسرعة. مش زى الأيام دى .مسلولين. قعدت عند الست أحلام تلت سنين أتعلم الخياطة أنت عارف السنين دى. غيرت حياتى كلها. لخبطتتها. أنا صحيح كنت حلوة وشايفة نفسى قوى .بس مكنتش عارفة حاجة فى الدنيا غير بتنا. يعنى أبويا كنت بشوفه كل أسبوع مره وساعات كتيرة يفوت بالشهر ماشفهوش والبيت كان يعنى على قد حاله أمى ميعديش أسبوع إلا لما تتخانق مع أبويا على المصاريف وهوكان خلقه ضيق طول حياته ،كلمتين ويقوم عليها ضرب وكمان طول عمره شارب وعمرنا ما عرفناله شغلانه ثابتة .ساعات يشتغل فى الكمب بتاع الانجليز وساعات يسافر السودان يجيب جمال ويبعها فى عشش الترجمان اللى قدامنا دى وساعات يقول أنه شغال فى الآثار عكس البشكاتب الله يرحمه. شغال فى محكمة الزننيرى. وخناقات أمى كنتش دايما على الفلوس .كتير قوى على النسوان. حاكم هوالله يرحمه ماكنش يتوصى فى حكاية الحريم وعمره ما رجع البيت بدرى .أما البشكاتب ده رجل ولا كل الرجالة. من الشغل للبيت للجامع عمره ما سهر بره. أنا كنت بروح عندها على الساعة تسعة الصبح .أقعد عندهم لغاية بعد العشا. الست أحلام علمتنى كل حاجة حلوه، مش التفصيل بس. علمتنى أتكلم وأقول رأيى بصراحة وخفش إلا من اللى خالقنى. أنا أدخل باب الشقة من هنا والست تكون محضرة كل حاجة. القماش اللى بتعلم عليه والقماش اللى هى بتفصله وعلى الساعة واحدة كده ،تقوم تعمل الغدا وأنا أخيط على المكنة ،حاكم أنا من الأسبوع الأول بقيت أخيط كل حاجة ،لكن التفصيل والحاجات التانية عمرى ما عملته إلا فى السنة الأخيرة. الباشكاتب يرجع بعد صلاة العصر. حاكم هوكان بيخرج من شغله يروح يصلى العصر فى الحسين يتغدى ويريح لغاية المغرب . الفترة دى ممنوع شغل المكنة خالص وساعات كتير كانت الست أحلام تقولى قومى ريحى فى الأودة بتاعة المسافرين. يصحى المغرب يلبس الجلابية البيضة، ويحط العباية على رقبته. صيف شتا وينزل على الجامع وما يرجعش إلا بعد صلاة العشا والله يا أستاذ أنا كلت عندهم الحلووالمانع كل يوم الباشكاتب أفندى يرجع معاه كيس فاكهة وشقتهم أربع أود وصالة كبيرة وحمام ومطبخ وبلكونة داير داير. الست كانت مخلياهم جنة .السجاد على الأرض ،كل أسبوع تطلعه ينتفض والكنب الاستنبولى كل أسبوع طقم جديد والقصايص اللى بتفيض من الهدوم أشكال وألوان من المفارش ورغم أن الزباين طالعة داخلة إلا أن الشقة دايماً تلم منها السمنة بإيدك. أوده أنور كان ليها باب من جوه وباب على السلم. أنا أول مارحت، حاول يعاكسنى. هوكان خلص البكالورية من زمان ويدوبك ابتدا فى السيما. أنا أنكسفت وعملت نفسى زعلت أنا كنت لسه حداشر سنة وهوكان عنده عشرين أوأكثر بشهور. بس أنا كنت عروسة .لمؤاخذه صدرى كان طلع . المهم بعد ما عملت نفسى زعلانة قعد ييجى سنه بحالها يشوفنى يخش الأودة بتاعته ولا كأنه شافنى. أنا ابتديت أفكر فيه ليل نهار وهويعنى كان عمل فيلم ولا اثنين وابتدا يبقى أنزوح قوى وفى يوم، الست أحلام راحت مع الست تركيا مرات عمران العقاد مشوار لغاية دكان جوزها فى العتبة علشان تشترى ستاير جديدة من عنده. على فكره هوكان اسمه عمران الحرش. والعقادة دى شغلته. حاكم هوكان وارث المحل ده عن أبوه وكمان الصنعة .أنا مكنتش أعرف الكلام ده لغاية ما رحت أنا وأنور نجيب ستاير وفرنشات بعد كده بعشر سنين بعد الجواز بشهور أما خدنا الأودة اللى فى عماد الدين. تصدق وتآمن بالله يا بنى، الست تركيا دى قعدت متخلفش أكثر من خمسة وعشرين سنة وفى الآخر جابت واد. هوجه من هنا وعمران مات من هنا، وبعد موته اكتشفت إنه كان متجوز عليها ومخلف خمس عيال .الست ماكانتش مصدقه ،فى الآخر جابت العيال ومراته وقعدتهم معاها وربتهم أحسن تربيه. الحاجة الأسبوع اللى فات شاورتلى على شاب معدى وقالت لى ،إنه أحمد عمران، ابن عمران العقاد وأنه وكيل نيابة قد الدنيا والدكتور محمد ابنه اللى بيجى يشوف الحاجة عمل عيادة كبيرة فى شارع الشهيد حسن العدل ربنا يخليهولها. حاكم أحمد ده جه على شوق وعطش. الست أحلام نزلت من هنا وأنا عديك الشيطان قعد يودينى ويجبنى. لغاية فى الآخر مدخلت الأودة بتاعة أنور .كان لسه نايم. أصله كان بيسهر كتير ويفضل نايم للظهر وساعات كتير كان الباشكاتب يرجع ولسه هونايم. قعدت قدامه اتفرج عليه وهونايم واخد المخدة بين رجليه وحاطط المخدة التانية على رأسه. كان كأنه ملاك نايم. على وشه ابتسامة حلوة حلاوة. أنا قعدت شوية وهب جت فى دماغى فكرة إن الست أحلام ممكن ترجع وتبقى فضيحة قمت قايمة ولسة هامشى، راح مفتح عينيه وكأنه حس باللى بفكر فيه أوحس بيا مش عارفة .المهم قام على حيله وقال لى. فيه حاجة يا توحه. أنا كنت أول مرة أسمع اسمى من بقه .تصدق وتآمن بمين .أن نسيت أنا كنت بفكر فى إيه، ونسيت أنا كنت داخلة عنده ليه وفضلت مبلمة كده وهويبصلى ومستغرب وفى الآخر قرب منى شويه وجسمى كأنه مسكته الكهربا، راح بيسنى. طلعت جرى. راح ضاحك وقال لى: إعملى شاى. أنا خرجت من الأودة وكأنى خرجت للدنيا من جديد .عملت الشاى وخبطت على الباب وقلتله الشاى على الباب ورحت قاعدة على المكنة .طلع خده وقاعد يبصلى شويه ومن يومها محدش يعمل شاى له غيرى .هوفى الأول كان فاكرنى بت حلوة بتدلع وشوية شوية ابتد يحبنى وبقيت عنده أحلى واحدة فى الدنيا. كملت التلات سنين عندهم. كانت آخر سنة كل يوم لازما أديله بوسه. بس يدوبك كملت الأربعتاشر كانوا الخطاب كتروا وقعدت فى البيت ،كان لسه أبويا عايش وحاول يجوزنى من الحاج محمد الجزار ،لكن أنا كنت خلاص ،بقالى رأى ورفضت وياما ضربنى، لكن أنا صممت على أنور وهوكمان رفض يخطب أى واحدة من اللى كانت بتعرضهم عليه الست أحلام وبعدين أبويا مات والحكاية بتاع موته خلتنا نقفل علينا الباب شوية وماكنش ينفع يتقدم أنور لكن بعد كده أما الست أحلام ماتت واتجوز البشكاتب الست إحسان، اتجوزت أنور وعشنا شهر العسل فى شقة الأستاذ محمد الزرقانى ،أخوالأستاذ عبد الرحيم الزرقانى حاكم هوكمان كان ممثل. أنت عارف الشهر دخل فى ستة أشهر والأستاذ محمد زعل قوى لما أنور رجع المفتاح. حاكم الله يرحمه كان مشهور قوى بفعل الخير.
***



مضت ستة أشهر على خطوبة جيهان كنت خلالها قد عودت نفسى على النسيان. ربما كانت هذه الفترة هى أقصر فترة قضيتها فى النسيان. فراوية مثلا التى كانت تشبه بصورة ما إيمان حبيبتى الأولى أخذت منى ما لا يقل عن ثلاث سنوات وبعدها جاءت هالة التى أحسست للحظات وبالتحديد حين ابتسمت لى فى اللقاء الرابع إن ابتسامتها تشبه إلى حد ما ابتسامة إيمان ومن أجل ذلك ظللت عامين فى محاولة نسيانها أما إيمان نفسها فقد أخذت تسع سنوات على نسيانها المؤقت دائماً. وها هى جيهان آخر أحلامى الفاشلة اضبط نفسى وقد شفيت منها ولم أعد أفكر فيها ليل نهار كالأيام الفائتة لكن ما كان أكذبنى فها أنا ارتعش حين سمعت صوتها للمرة الأولى خلال الستة أشهر. جاء صوتها به رنة حزن وهى تدعونى فى التليفون لزيارة الحاجة لأمر هام. كنت فى الطريق أحسب الأيام والليالى الماضية بحسرة وألم. فأنا الآن فى الاتجاه الذى ظللت أمنع نفسى عنه طيلة الشهور الستة الأخيرة وأمسك بى سعيداً بهذا اللقاء وكأننى سأقابل قلبى الضائع منى. أكملت السادسة والثلاثين وها أنا أمسك بنفسى غراً غريراً كما يقول إليا أبوماضى فى إحدى قصائده كنت خلال الطريق أفكر فى جيهان وكيف سأبدو حين ألقى عيونها وتمنيت كثيراً أن أحقق حلم الارتباط بواحدة هى أكثرهن شبهاً بإيمان. حين دخلت من الباب كان الجو غريباً بالنسبة لى. فلأول مرة أرى عمر وعلياً وعثمان أبناء الحاجة نعمة مجتمعين فى البيت. كانوا يجلسون على الكنبة مكان الحاجة المفضل. فأين ذهبت الحاجة كنت قد عرفتهم من خلال اللقاءات المتفرقة وكم حسدت الحاجة عليهم يوم ذهبنا لتوديعها فى ميناء السويس فى نهاية العام قبل الماضى وربما حسدتهم هم على الحاجة نفسها لا أدرى. كان الدكتور عمران خطيب جيهان يجلس على كرسى بجوار الباب المؤدى إلى الحجرات الداخلية للشقة فجلست بجواره بعد أن صافحتهم. كانت الوجوه تشى بفجيعة على وشك الحدوث لا أعرف لماذا تخيلت أن تكون الفجيعة فى الحاجة فتحية ذلك الجرم الصغير. كنت قد عرفت منذ أيام أنها من ضمن الذين قبلوا فى قرعة الحج هذا العام وبعثت تلك البشرى عن طريق أختى ماجدة. لم يخطر أبداً فى بالى أن تكون الحاجة نعمة هى المريضة فهى لا تشتكى إلا من الروماتيزم والروماتيد وهذان المرضين لا يسببان الموت على ما أعتقد. دخلت جيهان ممسكة بصينية شاى وأنا أفكر فى مصير الحاجة فتحية وأراجع شريط حياتها التى عرفتها من خلال الحاجة نعمة ومن خلالها أيضاً. تعمدت أن أنظر فى الأرض وهى تسلم علىّ حين وقفت أمامى بصينية الشاى. خرج الجرم الصغير وما إن وجدنى أمامه حتى سلم علىّ وقبل يدى كعادتها. كدت أقع وأنا أتخيل أن الحاجة هى المريضة سحبت يدى من بين أيدى الجرم الصغير وقلت لعلى:
- فيه إيه.
كان أقربهم إلى سنى وأقربهم إلىّ. حاول أن يبدومتماسكاً وهويقول إن الحاجة بعافية شوية. كان قد مضى علىّ أربع سنوات منذ عرفت الحاجة أحسست خلالهم إن الله عوضنى أمى التى فقدتها قبل معرفتى بها بوقت قصير. طلبت من على أن أدخل عليها فقال إن الدكتور محمد عمران معها بالداخل وبمجرد انتهائه من الكشف سوف ندخل سوياً. استرجعت كل لحظات موت أمى وخلتنى للحظات أعيشه مرة أخرى. ما إن خرج الدكتور محمد حتى صافحته وسألته عن صحة الحاجة. كان وجهه يشى بكل شئ ورغم ذلك سألته. كان جوابه مختصراً ودقيقاً وشديد الوطئ على قلبى. طلبت منه أن ندخلها مستشفى العجوزة للشرطة لصلة قرابة تربطنى بمديرها لكنه قال بصوت هامس حزين.
- أحسن إنها تفضل هنا.
كان جواب شافياً وافياً عن الحالة. تركته ودخلت. كانت بناتها الأربعة وزوجات أبنائها يلتففن من حول السرير وهى مغمضة العينين. ما إن رأتنى حتى طلبت من بناتها أن يتركونى معها دقائق. خرجن جميعاً وتركونى أمسك بيديها كانت تشبه إلى حد بعيد أمى فى لحظاتها الأخيرة رحت أفكر. ما الذى أملكه يجعل الأموات يحوطونى بثقتهم. يوم إن مات خالى الدكتور عوض طلب من زوجته أن تتركنى معه لحظات كانت كفيلة بأن يمنحنى أمانته. وكذلك أمى وأبى واختى سعاد والآن الحاجة فما الذى يدعوالموتى للوقوف جوارى. كنت أفكر فى الأمانة التى لابد ستحملها لى الحاجة كباقى الموتى وهل سوف أستطيع تحقيقها كما فعلت مع الذين سبقوها أقتربت منها بناء على إشارة من يديها حتى غدوت أتشمم أنفاسها المليئة برائحة الموت سقطت دمعتان على خدها فلم تلتفت إليهما أوعلى وجه الدقة لم تحس بهما. فكدت أجهش بالبكاء ولكنى تمالكت نفسى جيداً وسحبت يدى من يدها القابضة عليها ومسحت عيونى. قالت لى بصوت ضعيف واهن:
- أنت عامل إيه مع مراتك.
فجائني السؤال ولكنى قلت لها الحمد لله. فأغمضت عيونها قليلاً وكأنها تستجمع ما تبقى لها من قوة ثم فتحتهم وقالت بصوت يملؤه الكبرياء والذل فبدا كصوت الموتي.
- جيهان بتحبك وانتى بتحبها هى قالتلى كده أول امبارح. فلوكان عندك مقدرة تفتح بيت تانى مفيش مانع أخلى إخواتها يوافقوا.
كانت الأمانة هذه المرة غريبة وصعبة. فدائماً ما كان الأموات يدعونى للوقوف جوار أحبائهم الذين هم أيضاً أحبائى أما حكاية الزواج فهذا ما لم يدعونى أحد إليه. ما الذى يجب علىّ قوله. أنا لن أستطيع أن أفتح بيتاً آخر. ويكفينى زوجة واحدة كزوجتى حتى لا أفكر فى الزواج مرة ثانية. أنا لا أنكر أننى مشدود إلى جيهان بل أحبها ولكن موضوع الزواج هذا كان جديداً بالنسبة لى. كنت أنظر إلى وجه الحاجة والأفكار تتداخل فى رأسى وربما أحسست بما يدور فى رأسى ومن أجل ذلك قالت بعد أن تركت فسحة من الوقت.
- يا بنى كل شئ قسمة ونصيب بس أنا كنت عاوزة أشوف جيهان سعيدة قبل ما أموت أبوها مشفهاش وعلشان كده حاسة إنها معرفتش الحنان قوى.
ثم سكتت وأشاحت بوجهها بعيداً وكأنها تعطينى فرصة أخرى دون التلصص علىّ. كنت مازلت أمسك بيدها وأنا أفكر. للحظات أحسست أننى أكاد أطير من الفرح ثم جاءت صورة زوجتى فجأة فأعادتنى للحالة الأولى. عادت بوجهها إلىّ مرة ثانية ثم قالت لى:
- أنت فى معزة واحد من ولادى. ثم سحبت يدى الممسكة بيدها وقربتها من فمها وطبعت قبلة عليها وحين ذلك وجدت الدموع الحبيسة فرصة للخروج بعد أن كادت تضيع ما بين أفكار الزواج وصورة زوجتى. 
خرجت من الحجرة وجلست على الكنبة بجوار عمر وعليً دون أن انتبه إلى عيون جيهان التى تملؤهما الدموع والحسرة والألم فى طريق العودة للبيت بعد ثلاثة أيام شاركت خلالهم فى العزاء كنت أفكر فى دموع جيهان التى أمسكت بيدي طويلاً فى شقة ماجدة وأنا اعزيها وفى الأيام الطويلة التى جلست فيها بجوار الحاجة وأختها استمع إلى حكايتهم وكيف استطاعت أن تخرج ذلك العرض من فمها وهى فى الطريق إلى الموت وكيف لم استطع تحقيق أمنيتها الأخيرة .
***


















ما أن تعلن الساعة الثالثة صباحاً من كل يوم خميس إلا وتكون العربة قد تم إخراجها من الجراج وتكون ست الدار قد ارتدت ملابسها الأنيقة وفى طريقه لركوب العربة. تبدأ الرحلة من الثالثة تماماً وتنتهى ما بين السادسة والثامنة. هذه الرحلة التى ظلت سراً على مدار سبعة عشر عاماً وكثيراً ما همس بها الخدم دون أن يعرفوا أى شئ عنها ولكن تخمينهم دائماً ما كان ينطلق من نقطة وحيدة. نقطة لا يمكن الاستغناء عنها أوتجاوزها. دادة أم الخير هى الوحيدة التى تعرف كل شئ عن الرحلة وكثيراً ما رافقت ست الدار فى هذه الرحلة. لكنها أبداً لم تقل شيئاً كما أنها فى ذات الوقت لم تنف شيئاً أيضاً. فعم مصطفى الجناينى والبواب فى ذات الوقت ،كثيراً ما طرح أفكاره أمام أم الخير، عن تخمينات الخدم فى رحلة الأميرة ست الدار .كما يدعونها وكما يدعوها كل أهالى بولاق أبوالعلا وهى دائماً ما تبتسم وتهز رأسها بمجرد أن يطرح عم مصطفى أفكاره. فلا يعرف إن كانت توافقه على كلامه ،أم تنفى ذلك. سبعة عشر عام بالتمام والكمال استمرت تلك الرحلة واستمرت تخمينات  الخدم . حتى جاءت كوثر الخادمة الجديدة والتى استمرت ترقب الرحلة لمدة عام قبل أن تقول لعم مصطفى هى الأميرة بتروح فين. هز عم مصطفى رأسه وتركها ومضى فلم تجد أحداً يشاركها لعبة التخمينات إلا عباس .جرسون قهوة المعلم كتكت الموجودة فى نهاية الشارع بجوار قصر الأميرة ست الدار. حكت له عن الرحلة وانتظرا سويا خروج الموكب يوم الخميس وصدقا ما كان يدور من تخمينات. فها هى الأميرة ست الدار ترتدى ملابس على "سنجة عشرة " كما قال عباس وتركب عربتها وتمضى فى طريق الخطيئة. ورغم أن عباس رأى وسمع عن الأميرة ست الدار ما ينفى ذلك ،إلا أن علاقته بكوثر جعلت أفكار تتجه إلى ما يحلولكوثر أن تتحدث فيه. تردد عباس كثيراً قبل أن يقول للمعلم رمضان ولكنه عقد العزم وتوكل على رؤيته بعينيه وعلى كلام كوثر ووقف أمام المعلم رمضان وقال له:
- الست الأميرة بتعتكوبتتزين وتخرج الساعة تلاتة الفجر كل يوم خميس يا معلم.
لم يكمل بقية حكايته حتى عاجلة المعلم بصفعة مدويه جعلت كل من يجلس فى المقهى يقف على صوت المعلم  وهويقول:
- أوعى تجيب سيرة الأميرة يا بن العرص.
المعلم رمضان ،هوالابن الأكبر للمعلم كتكت، التى تتصدر صورة كبيرة له صدر القهوة وصورة صغيرة فوق المكتب ،عليها شريطة سوداء وتحتها آية، عن النفس المطمئنة التى تعود إلى ربها راضية مرضية ورغم أن ملامح المعلم كتكت لا تعبر عن تلك النفس أبداً إلا أنه كان رجلاً ،كما يشاع عنه ما إن لمح المعلم رمضان عربة الأستاذ محمد الأمير على أول الشارع حتى وقف وخطا خطوات سريعة ووقف أمامه بالضبط. صافحه الأستاذ محمد وأطمئن على أحوال الأسرة وحاول العودة لداخل العربة ولكن  المعلم  أمسك به ودعاه للحديث فى أمر هام، مما جعله يترك العربة ويدخل إلى صالة القهوة وينظر بعيونه إلى الصورة الكبيرة للمعلم. كان مازال يردد الفاتحة حين جلس بجوار المعلم ثم نظر بعينه إلى الصورة الصغيرة التى يعلوها الشريط الأسود وقال بصوت عال أمين. جاءت القهوة بعد أن أقسم رمضان على أخذ الواجب قبل الحديث.
- انتوشغلتوعندكم بت جديدة اسمها كوثر.
استغرب الاستاذ محمد من السؤال ولكنه رد  بإيجاز.
- أيوه ثم أضاف لما وجد أن المعلم لم يضف شيئاً .
- هى عملت حاجة.
تنحنح رمضان وتحرك فوق كرسيه وكأنه زعيم على وشك إلقاء خطاب عظيم ثم قال:
- أبدا.ً بس يا ريت تديها حسابها وتسيبوها تلقط رزقها فى حته تانية.
كان خطاب الزعيم لا يفيد أى شخص .فقط كلمات لا تعنى شيئا.ً كلمات تحمل معانى كثيرة لكنها لا تحمل إجابة شافية لذلك للسؤال. هى عملت إيه. وضع الاستاذ محمد الأمير فنجانه بعصبيه فوق منصة الحكم وقال.
- إيه الحكاية بالضبط يا معلم. الله يرحمه أبوك .كان دوغرى، وافتكر أنك طالعله.
كان الموضوع بالطبع محرجاً ومن هنا أراد المعلم أن ينهيه بأقل الكلمات ولكن عصبية الأستاذ محمد هى التى جعلته ينظر بطرف عينه إلى الصورة المعلقة فوقه، ثم نظر إلى الصورة المتصدرة لصحن القهوة وعدل جسده على الكرسى، كأنه يفكر وقال بصوت تعمد أن يكون هامساً.
- البت دى بتلسن على الأميرة وده كلام مايصحش.
انتفض الأستاذ وتغير لونه ،ثم طلب كوباً من الماء ما إن شربه، حتى استأذن المعلم رمضان بعد أن شكره وخطا خطوات سريعة فى اتجاه العربة ولكنه عاد مرة أخرى وجلس بجوار المعلم ،الذى أحس بمدى حزن الاستاذ ومن أجل ذلك تجنب مواجهه عيونه لكنه رد على سؤاله وقال:
- ابداً كلام كده لايؤدى ولا يجيب .بس عيب. ثم أضاف وكمان دى الأميرة بتاعتنا ومش ممكن حد يقول تلت التلاتة كام. حاول الأستاذ أن يبدو طبيعياً ولكن صوته خانه فقال كلاماً لم يفهم منه المعلم رمضان شيئاً ولم يجد إجابة أقرب لهذا الكلام غير أنه قال:
- أبدا .قالت ان الأميرة بتخرج الساعة تلاتة الفجر من كل يوم خميس ومابترجعش إلا الساعة سبعة الصبح وكلام خايب كده.
وقف الأستاذ بعد أن عاد إلى طبيعته وقال للمعلم:
-  الأميرة فعلاً بتخرج الساعة تلاته كل خميس، تزور أولياء الله ،والكلام ده. من زمان.
انسحب الاستاذ من أمام المعلم ،الذى اكتشف السر وهويخطوخطوات هادئة ورزينة. كانت ست الدار تذهب إلى أولياء الله منذ ما يقرب من سبعة أعوام. هذا ما يعلمه السيد محمد الأمير زوجها. أما الآن ،ومنذ ما يقرب من الأعوام السبعة ،ومنذ أن يئست تماماً من موضوع الخلفة، فلقد صارت تركب العربة، وتبدأ الرحلة الدائمة، ولكن بخط سير جديد. فلقد كانت الرحلة تتغير كل أسبوع .تخرج فى الثالثة كعادتها على غير هدى وتمر من الشوارع لا تعرف أين هى .كل ما كانت تعرفه أنها لابد أن تقف أمام العساكر الذين يحرسون المحلات أوالإشارات ،وتقترب من الواحد منهم وتدس فى يديه شيئاً ثم تذهب لتبحث عن آخر حتى تعود عندما ينتهى ما تدسه فى أيدى العساكر وفى عيونها ظل ابتسامة، كظل عصفور يطير.
***



















احمد عبد القادر
أنت عارف المرحوم الأستاذ احمد عبد القادر اللى غنى أغنية وحوى يا وحوى وكعادتها لم تنتظر الإجابة وأكملت ده .كان شقته فوق شقه البشكاتب على طول وكان انور بيحبه قوى وهوكمان كان بيحب أنور وبيقول عليه، دا ابنى اللى مخلفتوش وأنور كان بيندهله يا بابا أحمد .ده بقى كان ميحللوش السهر إلا يوم الخميس الأول من كل شهر. بداية من الساعة 12 بالليل ،أما الست تخلص وصلتها التانية .يحضّر الجوزة وأنا أقعد جنب الست بتاعته ويشرب حجرين حشيش صافى. أنا طبعاً كنت عارفة الحشيش من المرحوم أبويا لكن الست بتاعته فكرتنى مش عارفة الريحة اللى طالعة إيه وقالت لى :أن دى مستكة محطوطة على المعسل ،علشان الريحة تبقى حلوة ،أنا طبعاً هزيت رأسى ومرضيتش أحرجها. هويشرب الحجرين من هنا، ويعيد الوصلة التانية بتاعة الست .حاكم أم كلثوم كانت بتقول أغنية جديدة وأغنية تانية ،دايما بتكون هى الأغنية الجديدة بتاع الشهر اللى فات. الأستاذ أحمد يبدا من هنا وأى واحد يعمل حركة تبقى ليلته سوده .الأستاذ أحمد شرط علىّ كده من أول مرة عرفته والله العظيم الرجل ده كان بيغنى ساعات كثيرة أحسن من أم كلثوم .أنا مش بقول كده علشان سمعته وش لوش. مش زى الست، كنت بسمعها من الإذاعة. لأ. أنا ودانى موسيقية وهوقالى كده قدام أنور وياما اتحايل علىّ يدربنى لكن انور كان بيقوله دايما. أنا منفعش يا بابا يبقى توحه تنفع. لكن أنا بقى عملت عمله فى أنور. بس إيه .هونفسه ماكانش مصدق .أتفقت أنا والأستاذ أحمد إنى أروحله كل أسبوع مرتين الساعة 9 الصبح .الست بتاعته كانت بتحضر الساعة الأولى معانا، وبعد كده تقوم تعمل اللى وراها، الأستاذ أحمد قعد يمرنى ييجى خمس تشهر، وبعد كده اتفق مع جمعية من بتوع العمال أو العمالية، مش فاكرة وخدنى أنا وأنور، وهو ميعرفش طبعاً ،ورحنا القاعة بتاعت العمال ،وطلعت على المسرح وغنيت أغنية:" وحوى يا وحوى" والأستاذ كان ماسك العود ،وبيرد علىّ والناس انبسطوا قوى، وبعدين أبتديت أغنى أغنية عن شهر رمضان. وفيها كده مقطع بيقول: " يا شهر رمضان يا غرة الشهور" والبيت التانى مش فاكراه قوى. لكن أنا فاكرة حكاية الغر دى أنا جيت عندها، وهات يا ضحك ،إيه اللى ضحكنى ،والله يا بنى مانا فاكرة.
دخل أنور على فتحية التى كانت مرتدية قميص النوم اللبنى .كان يحمل فى يديه كيس ورق مليئ بالكمثرى ولفة بها نصف كيلوكباب من عند "الركيب" ومعها سلطة الطحينة وسلطة الطماطم ،على غير عادته بدا مكتئباً فسألته توحه.
- مالك يا أنور.
- أبدا الواد الريجسير الرمه .ضيع منى فرصة العمر، بعدما حفظت الدور صم ،قال للمخرج إنه فيه وجه جديد مكسر الدنيا وممكن يقوم بالدور بتاعى. المخرج قاله خلاص أنور كويس وأنا مواعده بالدور ده بقاله تلات سنين. قاله ده واد حلوقوى وطالع زى الصاروخ .فالمخرج قاله نشوفه. وقال لى: متخافش يا أنور، الدور بتاعك. لكن ده كلام. الدور راح راح .شكل الواد الرمة، شال منى علشان مرضتش أدفع حسابه فى بار متتية.
- ما كنت دفعت وخلاص يا أنور.
- انتى اتجننتى. ده كان واكل وشارب ييجى سبع قزايز بيرة وكاسين ويسكى وقبل كل ده وده ، أنا فنان حقيقى يعنى مش هادفع علشان اشتغل.
- كلهم بيدفعوا يا أنور. انت بس اللى حساس زيادة عن اللزوم.
- سيبك اللى يدفع يدفع يللا نآكل.
- آكل إيه بقى بعد ما غمتنى.
- لا تتغمى ولا حاجة وبعدين النهاردة الخميس الأول فى الشهر. إيه رأيك نروح عند بابا أحمد وبالمرة نعدى على البشكاتب ونشوفه عامل إيه فى الجوازة بتاعته.
- والله مانى عارفة يا أنور، البشكاتب اتجوز بعد أمك إزاى.
- يا ستى الحاجة ماتت من أربع سنين والبشكاتب رجل دوغرى. ميعرفش الحرام وبعدين أحسن إنه اتجوز علشان الواحد مايبقاش قلقان عليه.
- بس الست دى هتاخد اللى وراه واللى قدامه.
- احنا ربنا ساترها معانا، وبعدين بينى وبينك . لا ورا ولا قدام .البشكاتب راجل عايق من يومه. يعنى الجاى على قد اللى رايح .زى بالضبط ولا تفتكرى أنا طالع لمين. يا للا بسم الله خلينا نلحق الست .
***























توته
لا أحد يعرف على وجه الدقة متى جاءت. البعض يقول أنها كانت ابنة الخواجه "جان عيد" صاحب مصنع الزجاج وفيل"ا أبوكلبه" الذى بنى مكانها مبنى الإذاعة والتليفزيون والبعض الآخر يقول انها كانت إحدى حكيمات مستشفى فؤاد الأول، التى سميت بعد ذلك بمستشفى فاروق، ثم مستشفى الجلاء للولادة ،وقليلون يقولون أنها ممثلة فاشلة ظهرت فى أفلام قليلة فى نهاية الأربعينيات حتى منتصف الخمسينيات، توته المرأة التى تبلغ من العمر ما بين الخامسة والستين والسبعين والتى تجلس فى ظهر مستشفى الجلاء، وتضع أمامها ترابيزة عليها بعض الانتيكات. البعض يقول انها يونانية ،والبعض يقول أرمنية ،وآخرون يقسمون بالله. إنها إيطالية، جاءت تبحث عن جسد ابنها فى منطقة العلمين بعد انتهاء الحرب ولكنها عشقت مصر وعملت لفترة كممرضة محترفة ولكنها لم تستمر، لأنها مصابة بحالات عصبية متكررة وبالرغم من كثرة الحكايات عنها ،إلا أنها لم تنفٍ أيا منها ،فهى يونانية لمن يريدها وأرمنية لمن يدعى ذلك. تأتى فى التاسعة ،تحمل الشنطة القماش على كتفها ما إن يراها عباس صبى قهوة المعلم كتكوت ،حتى يأتى بالترابيزة والكرسى تضع الشنطة القماش بهدوء على الأرض وتخرج منها المفرش الستان، الذى لم يتغير لونه منذ وضعته فوق الترابيزة للمرة الأولى ،ثم تخرج الانتيكات واحدة واحدة وتنظفهم جيداً بقطعة من القطيفة السوداء وحينما تنتهى من رص القطعة الأخيرة يكون عباس قد جاء لها بورقة ملفوفة تفردها وتخرج منها الإفطار الذى لم يتغير على مدار خمسة وعشرين عاماً حتى الآن رغم تغير عباس بأحمد وإسماعيل وحسن وأخيرا كتكوت الصغير. نصف سندوتش مربى بالقشده ونصف جبنة رومى، لا ترد على أى مشترٍ طالما تأكل وحين يصمم أحد المشترين على إخراجها من حالتها ،تغير اتجاه الكرسى وتعطيه ظهرها وحين ذلك لن يجد مفراً من الانسحاب أوالانتظار إذا كان محتاجاً لإحدى التحف . تشعل سيجارة مع كوب الشاى وما إن تنتهى من السيجارة ،حتى تضع على رأسها طاقية من الخوص وتسرح بعيداً ،لا يخرجها من شرودها إلا وقوف أحد الزبائن أمامها للسؤال عن السعر. لحظتها تتأكد من السعر فى رأسها وتقوله دون اعتناء. ترفض المساومة على السعر ،حتى لولم تبع أى شئ طوال اليوم. كل حاجة وليها سعرها وميعرفش يسعرها إلا اللى يقدرها هذا هوجوابها الدائم على كل من يحاول المساومة. تقولها بلكنة تتماهي دائما مع وجهها الأحمر. ينسحب من أمامها من لا يريد الشراء. زمزمية المياه المستقرة تحت الترابيزة دائماً بها ما يروى الريق ويعيد الهدوء المفتقد بواسطة أحد المشترين. توته هذه التف حولها كل أهالى بولاق ظهر اليوم. لتعترف للمرة الأولى منذ جاءت إلى مصر أنها إيطالية جاءت تبحث عن ابنها الغائب منذ اثنين وثلاثين عاما.
***














همس حسن لأنعام قائلا :
-الواد انور باين عليه اتسطل
- لا . بص على ابو ركبه دهو اللى اتسطل وهيقع دلوقتى على الأرض وتبقى فضيحة ضحك حسن بصوت مسموع حتى نظرت الست أحلام اليه وكأنها تؤنبه ، لكنه التفت الى أنعام وهو يقول لها بصوت تعمد أن يسمعه للست احلام التى كانت عيونها تتابع الموقف .
- هى الست بنت القحبه دى مفكرنى العريان ولا ايه .
- تغير وجه انعام وامسكت بيد حسن وهى تقول له .
- والنبى علشان خاطرى يا بو على عدى الليلة على خير ، احسن انا معرفش ليه قلبى مقبوض وحاسه كده بحاجه الله اعلم ايه .
- امسك حسن بيد انعام التى كانت ممسكه بيده وقربها اليها وقال :
- علشان خاطر الوارد ياست ام زغلول ، ولا انتى هاتسمى الواد اللى هيجى بعد تسعه اشهر آيه .
احمر وجه انعام وحاولت سحب يديها من بين ايد حسن التى كانت تقبض عليهم باصرار ولكه لم يتركهم واضاف .
- داحنا الليلة دى هنعمل عمايل .
كانت الجملة كفيلة بان يستجمع انعام كل ارادتها ،و تسحب يدها من يد حسن التى تركتها بعد ان لمح كل الوان الطيف فى وجهها .
انتبه حسن على ضحك المعازيم وصوت عبد الله المامؤر وهو يقول له :
- صاحبنا اتسطل يا بو على .
- كان انور بالفعل يبدو عليه علامات السطل ، فحركته الدائمة وهو يمسك الميكرفون تدل على السطل ، واشارته ايضا ، ومن هنا ضحك حسن مع انعام التى اشارت على عزت وقالت :
- وابو ركبه كمان باينه اتسطل هو كمان .
- باين العيال الرمم حاطين حاجة فى قزازة الوسيكى .
- حاطين ايه .
- مش عارف . بس انور فعلا اتسطل وباين على ابو ركبه أنه هيقع وهو بيقوله حاجه .
ثم نادى على محمد جورج الذى جاءه مسرعاً فسأله .
- انتو عاملين حاجة فى الوسيكى
ضحك محمد وهو يقول له :
- ابدا . احنا بس عملنا قزازة نبالم من بتاع انا جدع .
- امش روح حاول تنزل انور بالراحة وخلى ابن القحبه عبد الله يمسك ابو ركبة لانه ضاع خالص .
انسحب محمد من امام حسن وهو لايدرى ماذا يفعل ، فهولا يستطيع ان ينزل باانور من فوق خشبة المسرح أمام الناس ، كما أنه قدأخذ هو الاًخر كآسين نبالم ، ويحس بالنحدار الشديد يسرى فى اطرافه، وقف امام خشبة المسرح وهو يبتسم لأنور ثم راح يهتز طربا وانور يشر عليه . نادى حسن على عبد الله المأمور وأمره مرة أخرى بما قاله لمحمد جورج الذى انسطل هو الاًخر وراح يرقص . وقف عبد الله بجوار أنور وهمس فى اذنه بكلمات لم يتبينها حسن لكنه لمح أنور يزيح عبد الله ويبدأ فى سرد حكاية الاتفاق . وقف حسن لايدرى ماذا يفعل . كانت الكلمات تخرج سريعة من فم انور تحدد كل الأشياء . جلس حسن على الكرسى واضعا يديه بجواره وكأنه لا يدرى ماذا يفعل فى كلمات انور التى فضحت الاتفاق، ما ان انتهى أنور من سرد حكايته ، حتى رأي السيد زغلول يعتلى المسرح بطريقة اذهلته . خطف الميكرفون من يد انور الذى انسحب بعيد بعد أن سنده محمد جورج نزل العريان بعد ان القي بيانه الذى كان مختصراً ومفيداً ليسحب انعام من جوار حسن الذى كان مازال يضع يديه بجواره تاركا عيونه تبحث عن أشياء كثيرة لا يعلمها الا الله .
كومبارس
- قالت لى :
- مسيرك تشوف الافلام اللى مثلها قبل سنة 50 . هو طول الفترة دى ليطلع عسكرى ليطلع حرامى . ليطلع صاحب واحد منهم . ماعرفش الحكمة فى كده ايه الفيلم ده . عسكرى يبقى اللى بعده حرامى على طول . كان بياخذنى من ايدى ويدخلنى العربية بتاعة الممثلين نمرة 2 هما بيقولوا عليهم الكومبارس . لكن أنور دايما كان بيتخانق معاهم ويقول لولا الممثلين المساعدين ما يعرفوش يعملوا فيلم خالص . رحت معاه استوديو الأهرام واستوديو مصر ورحت معاه اسكندرية . كل حته كان بيشتغل فيها بعد الجواز وتكون بعيدة أروح معاه على طول . بس كان بيغير علىّ قوى . مرة المرحوم عماد حمدى قال لى : انى ممكن أمثل كويس وسلم علىّ واتكى على إيدى وأنا وشى اتغير وهو كان ماسك فى ايده حاجة ساقعة رمى القزازة ومسكنى وحطنى فى العربية وقاللى ما تخرجيش من هنا وفى اليوم ده قعدت فى العربية لوحدى من الساعة تسعة الصبح لغاية حداشر بالليل . بس الشهادة لله ، كان يأخذ فى الفيلم اللى فيه النصيب ، نرجع من غير مليم واحد يوحد ربنا . عمره ما عمل حساب لأى حاجة. علشان كده يا دوبك وقع فى الفيلم الأخير ورجله انكسرت ومكنش فيه دكتور كويس لغاية ما نزلنا القصر العينى ، بعد تلات تيام كانت رجله اتشمست ولازم تنقطع. هو عرف كده وبص ناحيتى بصة لغاية دلوقتى فاكراها . معرفش مين جاب له البرشام اللى انتحر بيه . بس بينى وبينك ماكانش ينفع أنور المنسترلى العايق يمشى برجل واحدة . ده كان عايق والفيلم االى ميعجبوش ما يمثلوش. أنت عارف ، قبل الفيلم الأخير كان خلاص هيعمل دور كبير مع المخرج الكبير بركات . كان هيمثل زميل الأستاذ أحمد مظهر فى فيلم مش فاكره أسمه آيه وكان بيتعلم اللعبة اللى بيضربوها على التربيزة اللى أسمها بلياردو ، وكان ابتدا يحفظ الدور قوى . لكن القدر سقنا احنا الاثنين وانتحر ، عارف انت لو جيت الأسبوع الجاى هاوريك صورى أنا وأنور مع الممثلين الكبار .
***



















كنت قد لاحظت يدها الشمال المقفولة دائماً. إلا أننى لم أعرها اهتماماً وحين امسكت بيدى وهزتنى وهى تسألنى عن فيلم أربع بنات. كان من الواضح أنها تمسك بيدى اليمنى بغير ضمير بالرغم من ذلك هزتنى بعنف .حتى كدت أبعدها بعنف ولكنى آثرت السلامة لم تشغل بالى يدها هذه حتى كانت تلك اللحظة ،التى أمسكت يدى وقبلتها حين دخلت علىّ بعد أن نادت عليها الحاجة وقالت لها:
- الاستاذ سعيد طلعلك كارنية التأمين، يعنى ممكن تروحى أى مستشفى.
كنت قد حاولت سحب يدى ولكن قوة أكبر من حجمها ومن مقدرتى جعلتنى مستسلماً تماماً ليدها كما أن ملمس ريقها على يدى جعلنى مخدراً ولا استطيع الكلام أوحتى سحب يدى من يدها التى لم تعد تملك القدرة الخرافية التى أحسست بها فى بداية اللحظة ،أمسكت بكارنيه التأمين ثم قبلت صورتها الموضوعة عليها وانسحبت كعادتها دون أن تتكلم كلمة واحدة ،ثم عادت مسرعة وقالت:
- يوم الخميس الجاى فيه فيلم لأنور.
ثم عادت دون أن تشير إلى معنى تلك الجملة:
- قصدها يعنى أنها عازماك تتفرج على الفيلم معاها قالت ذلك الحاجة بعد دخول فتحية ورؤية علامات التعجب على وجهى.
- هى ايدها الشمال مالها.
- ابدا دى فيها خمسة جنيه قديمة من يوم ما رجعت وهى ماسكاها فى ايديها حتى لما جىجى بتحميها بتكون ماسكاها برضه. وياما غلبت معاها إنها تسيبها أبداً وكأن ايديها ماتت عليها. السنة اللى فاتت العيال ولادى صمموا أنى أروح معاهم المصيف. روحنا وسبناها، بعد أما غلبت محايلة فيها أنها تيجى معانا أبدا. وصيت عليها الست حسنية بنت أم أحمد الصعيدية حاكم هى اتجوزت فى الدور اللى فوق ماجدة اختك، اللى كانت لسه ماسكنتش هنا ورحنا المصيف عشر تيام. بينى وبينك ،العيال ضحكوا علىّ وقعدوا يقولوا الشمس والرملة السخنة حلوه علشان رجليكى، وأنا طاوعتهم بعد الست حسنية ماحلفتلى على المصحف قدام أمها الست أم أحمد حاكم أم أحمد دى عشرت عمر ،جات الشارع ده وأحمد ابنها عنده أربع سنين، دلوقتى بسم الله ما شاء الله، أحمد له ولاد على وش جواز. أنا كنت خايفة لحسن تطلع فى دماغها تسيب البيت وتطفش تانى والمرة دى الله أعلم بقى هترجع تلاقينى ولا إيه .حاكم هى قعدت تمن سنين طفشانة ،قصدى فى المولد ،والله يا بنى الفكرة دى ما خلتنى أشوف لا بحر ولا رملة. العيال كانوا بينزلوالبحر وأنا قاعدة في الشقة وعمر وعلى يبوسوا رجلي ، انا كنت بافكر في توحة ،حاكم لوهى راحت تاني وإدروشت مفيش حد هيرجعها .الحاج محمود ومات والعيال كل واحد شاغلاه الدنيا ودى هي إلي بقيالي من ريحة أمي وأبويا وانت أهوشايف صحتي أنا لمؤاخذة لما أحب أدخل الحمام ،عاوزة اتنين يقوموني واتنين يقعدوني. علشان كده السنة دي أما راحوا المصيف أنا مرضتش اسيبها أبدا والبركة في الست أختك أم شريف ،ربنا يسترها، بنت أصل بصحيح عملت أكتر من اللي بتعمله جيهان وعندها صبر ألف مرة عنها، أنا نفس تيجى يوم الجمعة وتشوف الغارة اللي بتعملها جيهان وتوحة علشان خاطر لا مؤاخذة مسألة الحموم الناس والله يابني بتتفرج علينا. عارف أنا رجعت من المصيف وأول ما شافتني هات ياشتيمة من المنقي يا خيار، تلت ساعات متواصلين وفي الآخر كل ده ليه. علشان الست حسنية حاولت تاخد من إيدها الخمسة جنيه وهي بتحميها .قولتلها يا توحة، خدي منى خمسين جنيه وبلاش الفضايح. راحت مصوتة ومصممة تمشي. العيال كانوا راجعين تعبانين قعدوا يسكتوها أنها تسكت أبداً وشوية وقالت لنا امشومن الشقة. دى شقة أمي. أما راحت عنها الحالة قولت لها إيه حكاية الخمسة جنيه دول يا توحة. بصتلي كده وراحت هزت دماغها بهدوء وبعدين بسرعة وراحت في دينيا تانية ،اكتر من ساعتين، شوية تدمع وشوية تضحك ،شوية تقرأ القرأن، شوية تنزل على الارض وتسجد وهي بتدعى، أنا بيني وبينك قلت أنها غلطتي علشان سبتها عشر تيام لوحدها وقعدت أأنب نفسي وأول مارجعت لعادتها تاني ،راحت ماسكة أيديها وبوستها وحلفتلها إني مانزلت البحر ولا شفت ساعة راحة من ساعة ماسبتها وخدتها في حضني وقعدنا نعيط شوية كتير والعيال قاعدين يتفرجوا علينا، اللي يألس ،واللي يضحك ومرة واحدة قالتلي : البت حسنية كانت عاوزة تسرق فلوسي ،وعلشان كده أنا منمتش بقالي تلت تيام ،وحطيت السكينة تحت المخده علشان لوغمضت وهي جات تسرقني، أضربها على طول وسكتت شوية وقالت ،انت عارفة الخمسة جنيه ديه مين اللى إدهالى ديه من عند بنت بنت النبى .هي اللي إديتهالي وقالتلي خليها معاكي أمانة لغاية مااطلبها منك، واوعي حد يسرقها، لحسن اموتك على طول . أنا سمعت الكلام ده منها وقلت الطوفة رجعتلها تاني وقلت عوضى على الله أهوزي ماخد أبويا وامي والحاج محمود أهوهياخد كمان توحة .وفي الاخر كلنا مالناش باب غيره.
***





كنت جالساً على مكتبى فى الجريدة ،حين جاء صوتها يعاتبنى على غيابى الطويل. تحججت بالعمل والمسئولية الجديدة التى ألقاها رئيس التحرير علىّ حين اختارنى لأقوم بالعمل مكان رئيسى الذى أخذ إجازة لمدة شهرين. قالت بصوت مليئى بالشجن.
- اللى على على يا أستاذ. بس الحاجة نفسها تشوفك وخالتى توحة بتقولك إن فيه فيلم للمرحوم أنور هييجى بكرة ولازم تيجى علشان تشوفه.
حاولت الاعتذار ولكن نبرات صوتها التى أحسست من خلالها أنها تريد أوتتمنى أن ترانى مثلما أتمنى أنا . جعلت كل مقاومتى تنهار بمجرد أن قالت:
- احنا مستنيينك بكرة كلنا.
ثم أضافت بصوت مليئ بالعزوبة.
- كلنا وهنشوف غلاوتنا عندك.
كانت تعرف بالتأكيد مقدار ما أكنه لها. فلقد كان لها قدرة على قراءة عيونى أكثر من قدرتى على اكتشاف ما يدور فى عيونها الساحرة. وضعت السماعة وأنا أكاد أطير من الفرح .كانت الأيام التى لم استطع رؤيتها نتيجة خطأ غير مقصود من ماجدة أختى أيام مريرة بالنسبة لى. ففى اليوم الأخير عندما كنت عائداً من شقة الحاجة نعمة وجدت ماجدة عندى فى الشقة وبمجرد أن دخلت وأخذتها فى حضنى راحت تعاتبنى أمام زوجتى عن معرفتها بذهابى إلى شقة الحاجة أم عمر دون المرور عليها. حاولت أن أتحجج بضيق الوقت ولكن أختى قالت لى دون أن تنتبه أنها تضع فتيل قنبلة انفجر بمجرد خروجها من باب الشقة.
- وقت أيه دى ،جيهان قالت لى أنك قعدت تلت ساعات عندهم ،يعنى نص ساعة لأختك مش هيخرب الدنيا.
وعندما خرجت من باب الشقة كنت قد أعددت سيناريومحكماً ودقيقاً قبل انفجار القنبلة الواضحة فى وجه زوجتى والتى أحست بها ماجدة بمجرد خروج الكلمات من فمها وحاولت كثيراً إصلاح ما أفسدته ولكنها زادت الطين بله كما يقولون ولم تجد مفراً من العودة إلى شقتها رغم أنها كانت تعرف أن عيد ميلاد ابنتى الصغيرة فى اليوم الثانى وكانت قد اتفقت مع محمد علي زوجها ،على البيات لمساعدة زوجتى فى صنع الحلويات. لم يبد على زوجتى أنها استراحت لكل أحداث السيناريوالمحكم والمليئ بالمأساوية المفرطة فى أحوال عائلة الحاجة نعمة وأختها، وكان سؤالها الأخير واضحاً وصريحاً.
- أفهم من كده إنك خلصت مهمتك المقدسة وطلعت كرنيه تأمين للست فتحية دى والموضوع انتهى.
- أيوه. الحمد لل.ه ربنا جعلنى سبب وخلص الموضوع.
كنت أبدوصريحاً تماماً وسريعاً فى الرد بثبات جأش كما يقول الأزواج عادةً.
فقالت بهدوء تحسد عليه
- يعنى مالوش لازمه حكاية مرواحك عندهم وقعادك تلت ساعات مع الحاجة وجيهان.
حاولت التملص من الوعد الذى أرادته زوجتى، فقلت بعصبية واضحة لكل ذى عينين.
- جيهان إيه وتلت ساعات إيه. إيه اللى حود رأسك فى السكة دى، دانا باعمل حاجة لوجه الله.
قالت دون أدنى التفاتة إلى عصبيتى التى بدأت لها ممثلة أوغير مقنعة على الإطلاق.
- أنا باسأل سؤال واضح ،الموضوع خلص بخيره بشره يعنى خلص؟
قلت بنفاد صبر واضح
- أيوة يا ست خلص والحمد لله.
فقالت وهى ترفع صينية الفاكهة من فوق الترابيزة ببرود وتهكم.
- الحمد لله.
ودخلت إلى المطبخ ،وعادت لتحمل الصغيرة بين يديها، وهى تقول لها بصوت تعمدت أن يكون هامساً ومسموعاً فى نفس الوقت.
- وأنا بقول ماله الأيام دى متغير. لكن الحمد لله يا بنتى.
أشعلت سيجارة وبدوت كمن لم يسمع شيئاً فأضافت بنفس نبرة الصوت.
- دا فى عيد ميلادك الثانى وعمل كده. أمال فى السابع هيعمل إيه، مش بعيد الاقيه داخل علىّ ،وماسك فى إيديه جيهان نصر.
أطفأت السيجارة، ثم انسحبت بعيدا،ً تاركا لها المكان لتتكلم مع الصغيرة، بحرية أكثر.
***

















كان أبومحمد يبدوعليه الشحوب والإرهاق فطلبت منه أن يجلس على حافة السلم، أمسكت بيده الضعيفة وأجلسته على بسطة السلم الرخام ،فدعانى للجلوس جواره فجلست. كان محمد زوج أختى ما يزال فى حجرة التحقيق مع وكيل النيابة حين قال لى أبومحمد.
- تفتكر يا أستاذ سعيد محمد هيشوف الدنيا تانى.
قلت بحدة وعصبية لا تليق مع رجل ضعيف كل هذا الضعف.
- هومحمد ابنك قاتل علشان تقول كده. ده موضوع بسيط جداً وهيخلص دلوقتى وهناخده ونمشى سوا.
ورغم خبرتى القانونية البسيطة .بل المضمحلة .كنت واثقاً كل الثقة وأنا أقول لأبى محمد هذا الكلام وكانت منابع الثقة متعددة. فأولا محمد الذى هوزوج أختى برئ تماماً من هذه التهمة الملفقة له. ثانيا إن المحامى الذى معه ،قال عنه الرجل الذى نثق به أوالمفترض أن نثق به ،لأنه نسيب محمد. إنه رهوان وحين سألته عن معنى رهوان .قال دون أم ينتبه إلى تفاصيل وجهه.
- ده من عشر سنين آخر مرة شوفته كان لابس الروب الأسود ورهوان فى المحكمة.
قلت له لأوضح الأمر لى. يعنى بيجرى من القاضى ولا بيجرى فى المحكمة وحين ذلك نظر لى وقال بحدة:
- بقولك رهوان يا أستاذ سعيد، يعنى لبلب فى الكلام.
سكت وأنا أبحث عن أى شئ مشترك بين الرهوان واللبلب وأخيرا انتهى بحثى عن تسرب بعض الثقة المفترض وجودها فى ذلك الشخص القريب الصلة بمحمد زوج أختى .أما ثالث منابع الثقة فقد قلتها لوالد محمد بفخر وعزة وثقة عمياء. دى نيابة يا عم على. يعنى مش القسم. هنا بيت الغلابة ولم أكمل الجملة حتى قاطعنى رجل يبدوعليه أنه لم يتجاوز الأربعين إلا بعام أوعامين على الأكثر وقال بتهكم:
- بيت مين يا عم.
انتبهت إليه، كان يجلس على الأرض أمامنا مباشرة وبجواره عسكرى. أخرجت علبة سجائرى وأعطيته واحدة وأخرى للعسكرى وأنا أمنحه معها لقب صول .أشعلت لهم وجلست بجوار عم على الذى كانت الدموع تتلألأ فى عينيه الواضح عليمها مدى السهاد والعذاب والقلق الذى عاشت فيهم ساعات مضت منذ جاء الضابط ومعه المخبرين وأمسكوبابنه محمد مساء أمس. كان لا يعرف غير أن المهندس الذى اشتكى محمد هوأخوضابط المباحث ومن أجل ذلك لن يرى محمد النور بعد الآن ولابد سيوديه وراء الشمس حسب تعبيره. وبالتحديد كان موضوع أن المهندس أخوالسيد رئيس المباحث هوأهم منابع الثقة بالنسبة لى فإن كان المهندس له أخ، رئيس مباحث .فمحمد له الله. الذى يدافع عن كل مظلوم.
- ربنا كبير
هكذا خرجت العلامة من فم والد محمد. ففى اللحظة التى انتهى فيها بحثى عن أهم منابع الثقة بأن الله هوالذى يدافع عن المظلومين، خرجت الكلمة من فم أبى محمد لتعلن أن ربنا كبير. تململ الرجل الجالس جوار العسكرى وقال.
- أيوه ربنا كبير. ولكن فيه كبار برضه فى الدنيا معرفش سايبهم ليه.
- ربنا يمهل ولا يهمل يا أخى وكل واحد وله ساعة وبعدين دولة الظلم ساعة ودولة العدل إلى قيام الساعة.
- عدل إيه وساعة إيه يا أستاذ. العدل فعلاً اللى عمله محمد بيه العدوى. دا بقى كان رئيس محكمة الجيزة. لبس جلابية مقطعة وجاب كوزين درة مشويين وقعد يبعهم فى ميدان العتبة. شوية وجم بتوع البلدية وخدوه وسين وجيم. رد على البيه الضابط بكلام واحد بيفهم فى القانون يعنى نص نص. الضابط طبعاً معجبوش الكلام بتاع الراجل اللى لابس جلابية مقطعه وهومش عارف أن اللى قدامه ده محمد بيه العدوى على سن ورمح .راح محوله على شرطة التسول وهناك عملوله فيش وتشبيه وطبعا روقوه بناء على توجيه السيد الظابط والرجل استحمل علشان يشوف أخرتها . بعد ييجى اسبوع عرضوه على النيابة اللى الاستاذ بيقول عليها بيت الشعب. آنست يا بيت الشعب. شعب إيه يا أستاذ اللى بيته هنا. دى حيا الله سميع الشعب .بس سميع لامؤاخذة على قد اللى قدامه. يعنى يسمع كويس للكبير ويدوبك وصلة واحدة، أووش الكلام من الغلبان تقولى بيت الشعب .على رأى الست. شعب إيه اللى أنت جى تقول عليه وبعدين ما شعار الشرطة أنها فى خدمة الشعب ،وأنت وأنا وأى واحد عارف الشرطة بتخدم الشعب فعلا. بس لمؤاخذة ،بتخدمه على قفاه: الشعب اللى بجد بجد فى بلاد بره. مش هنا المهم محمد بيه العدوى دخل على وكيل النيابة وكان كده عنده يجى سبعة وعشرين سنة، يعنى عيل من دور ولاده. قرأ المحضر اللى كان معمول تمام وبعدين سأله كام سؤال وفى الآخر إدالوأربعة حبس .استحمل الرجل كالعادة علشان يعرف العدل والحقيقة ويشوف إيه اللى بيتعمل فى الحجز ورجع تانى لوكيل النيابة أول ما شافه إدالوأربعة استمرار .الرجل طلب منه يخش لرئيس النيابة .ضحك وكيل النيابة وقال عليه مجنون وطلب من العسكرى أنه يأخذه من قدامه ،قبل ما يحوله على مستشفى المجانين. الرجل طلع بره فى الطرقة وهات ينادى على رئيس النيابة ولحظه الحلو،سمع رئيس النيابة صوته، فأمر بدخوله بعد ما أتلطش من العساكر على الآخر دخل والدم عمال يشر من بقه والله العظيم رئيس النيابة أول ما شافه قام على حيله وضرب له سلام جمهورى، والعسكرى اللى كان ماسكه ،بقى وشه ميت لون، مش عارف إيه ده اللى رئيس النيابة ضربله تعظيم سلام. شوية ودخل وكيل النيابة على رئيس النيابة ،لاقى الرجل قاعد وحاطط رجل على رجل وقدامه القهوة ورئيس النيابة قاعد جانبه وعمال يعتذر وكيل النيابة اللى كان عامل فيها ديك رومى وياما هنا وياما هناك خرج جرى، بعد أما عرف أن الراجل محمد بيه العدوى ومارجعش تانى خالص والرجل خرج بعد ما نضف النيابة والقسم وقعد ييجى تلتميه فى بيوتهم. ضباط على عساكر على مخبرين ورجع تانى المحكمة وتنه خمس سنين يدى براءة. مخدرات براءة. قتل براءة .سرقة براءة .كل حاجة براءة .ليه. علشان شاف الظلم اللى بيحصل جوه .هوده العدل فعلا. مش تقولى دولة معرفش إيه ساعة ودولة إيه لغاية آخر ساعة. آخر ساعة دى يا محترم مجلة .يعنى جرانيين .يعنى من الآخر كلام فى كلام. لكن العدل فعل مش كلام .أنا مثلاً معترف أنى قفشت فى بزاز البت .لكن اغتصاب لا. ونفسى وكيل النيابة يسمع كلمة واحدة. نفسى يرفع البصمات من على المطواة اللى بيقولوا أنى اغتصبتها تحت تهديدها والله العظيم تلاتة المطواة دى طلعها فتحى حلاوة من درج المكتب ،وقال للبت هى دى المطواة مش كده. البت اتلجلجت. قام واقف على حيله وقالها انتى عليكى تقولى هى دى المطواة بس. حاكم فتحى حلاوة ده وش آذيه وحلف بأمه وابنه إنه يفسحنى عشر سنين. إن شاء الله يعدم أمه وابنه فى ساعة واحدة. فتحى ده بلوكمين المباحث .بس إيه يعمل المحضر ميخرش الميه. لا تقولى رئيس المباحث ولا المعاون حلاوة ده بقاله 36 سنة شغال الشغلة دى. يعمل المحضر من ورقة واحدة يجيب خمسة مستريح .ابن الكلب عمل لى محضر من 15 ورقة. عارف يا أستاذ هما لوسابونى أقعد مع البت خمس دقايق قبل ماتدخل لوكيل النيابة. أنا كنت عملتلها غسيل مخ تمام وخليت الحاجة تروح ليهم البيت وأتجوزها وأعيش معها فى الهو والطراوة ،بدل ماهاعيش عشرة سنين بسبب فتحى حلاوة منفوخ على 28. بس لووكيل النيابة يرفع البصمات يبقى فعلاً فعلا، هوبيت الشعب اللى بتقول عليه ،ولع بقى يا أستاذ .أدينى خليت الراجل الكبير ينسى شويه حكاية ابنه .حين ذلك نظرت إلى عين عم على فوجدته مشدوداً تماماً إلى وجه الجالس أمامى وفى عيونه علامات كثيرة لم اتبين مغزاها وإن كانت كلها تنتمى إلى الإبهار بهذا الرجل الذى سوف يدخل السجن عشر سنين ويضحك هكذا. وربما كانت هذه النظرة هى عدم التصديق أوأى شئ آخر لا أعرفه. حين سمعنا الجرس الواضح وقفت وخطوت خطوات مسرعة كان العسكرى يمسك بيد محمد ويخرج ومن بعيد رأيت وجه عم على، الذى كان يبحث فى عيونى عن كل منابع الثقة التى تلاشت بمجرد ظهور الرهوان مرتديا البلطوالأسود ومنكس الرأس.
قلبى دليلى
بمجرد أن دخلت إلى شقتها، اعتذرت لى عن المشكلة التى وضعتنى فيها .حاولت التخفيف من هذه المشكلة ولكنها قالت لى:
- أنا عارفة مراتك كويس .بس ورحمة أمك أنا ماكانش قصدى. لوكان اتقطع لسانى كان أحسن ما عكنن عليك.
ضممتتها إلى صدرى ومسحت بعض الدمعات التى وجدت الفرصة أمامها للنزول وطمئنتها تماما على مكانتى ومركزى فى البيت. قالت بعد أن هدأت قليلاً.
- الست الحاجة أم عمر عازمانا على العشا أنا وأنت ومحمد على. لكن أنت عارف محمد التجارة واكله دماغه ومش فاضى غير لكتابة شيكات على الناس ومش هيرجع كالعادة قبل الساعة واحدة. حاولت التحجج ببعض المشاكل البسيطة التى بدأت تظهرفى المعدة ولكن جيهان التى كانت تقف فى البلكونة ،حين دخولى إلى المنزل وفتحت الباب وكدت أن أجرى إليها وأضمها بين ذراعى ولكنى دخلت مباشرة إلى شقة أختى حتى أستطيع السيطرة على دقات قلبى ،التى كانت أسرع من متروالأنفاق، لم تقتنع بتلك المشاكل ووضعت أمامى نصف أنواع اللحوم الحمراء والبيضاء الموضوعة على السفرة. كنت أبحث فى عيون ماجدة عن منفذ صغير لتوترى الظاهر وعن مخرج لذلك الشوق الذى بدا فى عيونى وأنا أحاول الهروب من عيون جيهان المسلطة علىّ ولكن ماجدة التى يبدوأنها تعرف ما بى وربما تباركه وأحسست أنها تشارك فيه .فلابد أن جيهان تكلمت معها ومن أجل ذلك حاولت أن تأخذ عيون الحاجة أم عمر بعيداً حتى لا تلحظ هذه العلاقة التى بدأت فى غفلة منها وهى المدربة تماماً لمعرفة تلك الأشياء. هذه العلاقة التى ورطت فيها نفسى بكامل إرادتى وأصبحت الآن بالتحديد. أخاف على افضتاحها وأندم على عدم القدرة على اتمامها. أخرجتنى الست توحة من حالة الإرتباك والتفكير والندم . حين دخلت علينا، كان شعرها مضفراً كعادتها ضفائر صغيرة تظهر من تحت الطرحة البيضاء وترتدى جلباباً أبيض نظيفاً وتمسك بيدها سبحة طويلة، حباتها خضراء .قبلتنى فى يدى كعادتها وجلست جوارى على الكنبة فصرنا ثلاثة وأمامنا تجلس على وسائد صغيرة جيهان وماجدة. كانت جيهان تنظر فى الأرض منتظرة فرصة صغيرة لتضع عينيها فى عينى مباشرة للحظة ثم تدعنى أدخل بوابة الندم اللانهائية. وقفت الست توحة منذ المشاهدة الأولى للفيلم "قلبى دليلى" وأشارت على وجه أنور الذى كان قد غدا لى شبه محفوظ.
كان هو أحد أفراد العصابة المكونة من استيفان روستي وفريد شوقي ومجموعة بينهم انور وما إن عادت إلى الكنبة بعد أن أشارت اليه ،حتى قالت بصوت أشبه بالدعاء – الفيلم دى صورناه في استوديو مصر والمناظر الخارجية في الفيوم ،الست أحلام أم أنور ماتت فيه الله يرحمها. كانت ست ولا كل الستات .كانت عارفة إن انور بيحبني وكانت فرحانه قوي بيه .أنت عارف الأستاذ أنور وجدي عزاني فيها والست ليلي مراد وكل اللي كانوا شغالين في الفيلم .أنور كان بيعمل في مشهد التليفون اللي هاييجيني بعد شوية. دا كان تاني منظر على طول في التصوير. رغم إنه في آخر الفليم . أنت تفتكر أنهم بيصوروا الفيلم ورا. بعضه زي مابيظهر على الشاشة كده. لا .دا ممكن يصوروا مشهد النهاية أول حاجة . المهم كانت الست ليلي، ماسكة التليفون وقاعدة تتكلم مع أنور وجدي ورا الزير ،وأنور بيلاعب فريد شوقي كوتشينه. وعمالين يشربوا ويسكي. انت عارف استفان روستى، كان مبيرضاش يشرب العصير اللي حطينو في الأزايز ويقولوا عليه ويسكي في الفيلم. كان لازم يشرب ويسكي حقيقي وكان يرمي القزايز اللي مليانة عصير ويقول أنا بمثل بجد. الله يرحمه بقه . أنور ماكاتش بيعيد أي مشهد يعمله ابدأ . دايماً حد غيره هواللي يكون السبب وفي اليوم ده فريد شوقي خلاهم يعيدوا الشوط أربع مرات . هو اسمه كده الشوط . وفي المرة الخامسه لقى الباشكاتب قدامه .بص شافه وهب راح صارخ وقال يا حبيبتي يا أمه .أنا ماكنتش لسه اتجوزت بس كنا بنحب بعض واي فيلم يشتغل فيه أبقى معاه . أنا ماشفتش البشكاتب أما دخل. أنا فكرت أنور اتقمص الدور، رغم أني كنت شايفه الشوط قبل كده اربع مرات ومع كده أنا اكسفت قوي. حاكم دى كانت أول مرة البشكاتب يش رفني مع أنور حطيت وشي في الأرض وهوكمان معرفش شكله كان عمل كده ليه. أنا ماكنتش أعرف أن الست أحلام ماتت الله يرحم الجميع . دفناها وتاني يوم أنور كان بيعيد نفس الشوط اللي هتشوفه دلوقتي. ثم وقف وخطت خطوات في أتجاه الشاشة وأشارت عليه .كان يلعب الورق مع فريد شوقي ويشرب الكأس ثم يعيده ومن بعيد يأتي صوت ليلى مراد وهى تسأل انور وجدى نفس السؤال الذي يظهر في عيون جيهان. رغم علمها التام. منذ اليوم الأول لتعرفي عليها، أنني متزوج وعندي طفلة صغيرة . 
***







كانت تجلس على الأرض واضعة الطشت النحاس بين رجليها، حين دخل عليها إبراهيم مسرعا وقال لها .
- أبويا عمل حادثة بالتاكس .
ضربت بيدها على صدرها وحاولت النهوض ولكن الطشت المليء بالمياه والملابس أعادها مقدار السنتيمترات الصغيرة التي أرتفعتها عن الأرض . فعادت بمؤخرتها قليلا على الأرض وسحبت أحدى قدميها ووقفت وهي لا تعرف ماذا تفعل . امسكت بالطرحة وخرجت مسرعة إلى شارع بولاق .كانت كالمجنونة لا تعرف أين تمضي. سمعت من بعيد من ينادي عليها. كان البشكاتب المنسترلي مرتديا جلبابا أبيض ،وقفت وهي لا تعلم ماذا يريد منها. كان أبراهيم يقف جواره فعرفت انه عرف بالحادثة. طلب منها أن تنتظر ثواني حتى يلبس القميص والبنطلون وقفت حائرة لا تعرف ماذا تصنع، هل تجري حيث لا تعرف ام تقف هكذا. كانت الثواني تمر بطيئة وهي تلتفت يميناُ ويسارا جاء الباشكاتب وجدته أمامها مباشرة ،رغم أنها كانت تنظر إلى البيت الذي سيخرج منه، والذي هو في ذات الوقت بيتها. أشار البشكاتب لأحد التاكسيات، وفتح الباب وأدخل دميانه وحاول ان يغلقه ولكن ابراهيم صمم على الدخول معها، فاغلقه بعد أن دخل وجلس جوار السائق وقال له القصر العيني يا اسطى.
كانت لا تعرف بماذا ترد على كلمات البشكاتب الذي راح يطمئنها إن ربنا موجود وأن المسألة خير بإذنه عز وجل، وكل هذه الكلمات التي لابد أن يقولها، أي أحد لا يكبش النار بيديه، كما كانت تفكر . كانت كل العلامات تشير بأن رياض عوض الله لا بد قد مات. ابتداء من الحلم الذي حكته لرياض أول أمس، وكانت فيه تركب مركبا داخل البحر وجوارها رياض زوجها ،وأبراهيم، ومنير ومجدي أطفالها الثلاثة. وفي لحظة واحدة لم تجد رياض بجوارها. فراحت تنادي عليه بصوت عال ،ولما لم تجد أمامها أي فرصة لعودته، حاولت أن تعود بالقارب إلى الشط ولكنها كانت كلما اتجهت إلى اتجاه كان تمساحاً أو شى يشبهه يقف أمامها. حتى إنها احست باليأس. ولمدة ساعتين على الأقل ظلت تناضل من أجل الخروج من  البحر. لكنها استيقظت والعرق يتصبب منها. وجسدها منهك حتى أنها لم تستطع أن تقول لرياض، الذي كان ينام بجوارها . أعطني شربه ماء . عاد البشكاتب من الدور الرابع وعلى وجهه علامات الأسى . فلم تستطع قدماها أن تتحملها ونزلت على الأرض وراحت فى غيبوبة لمده أسبوع. تم  خلاله دفن رياض وعمل عزاء له. حتى أنها حين أفاقت في اليوم الثامن ورأت أم أنور تجلس بجوارها أم فتحية زوجة سيد محمود ويرتديان ملابس سوداء ،لم تفهم سبب ذلك. طلبت من أم أنور أن تعدلها حتى تستطيع أن ترى وجوههم وتعرف ما حدث وبمجرد أن جلست على السرير، تذكرت وجه البشكاتب وهو يهبط الدرج وفي عيونه بعض الدموع وللحظة عادت لها حالة الاغماء. ثم أفاقت وهي تقول "مع المسيح والشهداء ذلك أفضل" يا رياض ولم تتكلم مرة أخرى في هذا الموضوع ورفضت أن يعزيها أحد . الأسطى رياض عوض الله لم يكن يعمل في مصلحة حكومية. بل كان يعمل سائق تاكسي ولذلك لم يكن هناك أي شيئ يساعد أسرته الصغيرة بعد موته على استمرار الحياة . حين سمعت الخبطات القليلة على الباب أمرت ابراهيم ان يفتحه. كانت أم أنور تقف أمام الباب مباشرة وهناك على البعد حيث شقتها، يقف البشكاتب حاملا ماكينة الخياطة السنجر. استأذنت أم أنور دميانه أن يدخل البشكاتب فوقفت على قدميها الخائرتين وقالت بصوت عالٍ – أهلا وسهلا البيت بتكم، هو الاستاذ أبوأنور غريب. تحركت قدم البشكاتب بناء على إشارة من يد زوجته وصوت دميانه ودخل من باب الشقة وهويقول – يارب ياساتر .
وضع الماكينة على الترابيزة وقال .
أظن أنا مش محتاج أفكرك. إن أخوكي وأخو المرحوم رياض وعلشان كده كلي عشم أنك تمني علينا وتاخدي المكنة دي والست اختك أم أنور هتعلمك عليها والبركة إن شاء الله في القليل .
لم ينتظر الرد حين رأى الدموع في عيون دميانه أنسحب دون كلام وترك زوجته تواجه؛ سيل الدموع الذي لم ينقطع على مدار خمسة وعشرين عاما. حتى حين كانت تحتفل دميانه بزواج مجدي أصغر أبنائها، لحظتها أعادت تركيب حلم المركب مرة أخرى وعرفت أنه كان حلما صادقا. فهي الأن وبعد مرور ربع قرن على وفاة رياض تتذكره وتتذكر تفاصيل اليوم الأخير في حياتها معه .
***










مجنون كامليا
تعرف أنك فيك حاجة من مجنون كامليا.
كانت لمعه عينها تكاد تعكس وجهي كاملا بحروقه. حين قالت تلك الجملة وكنت لحظتها أنظر إليها وإلى الصورة التي كانت تقف فيها بجوار عماد حمدي ويظهر من بعيد أنور المنسترلي.
– مجنون كامليا مين ؟ 
- الاستاذ أحمد حشمت. مجنون كامليا الفنانة والراقصة العظيمة .
- كامليا بتاع عبد الفتاح القصري أما قال." أنا في عرض مرصد حلوان ".
- أيوه هي دى . اسم الله عليك . 
- وأنا فيا إيه من الاستاذ أحمد حشمت يا حاجة .
- ملامحك يمكن. روحك برضه يمكن. المهم إني حاسة إنك فيك من أحمد مجنون كامليا. 
- يعني احمد ده كان كويس ولآ وحش علشان أشوف ازعل ولا أفرح .
- وحش . وحش ياكل مصارين اللي يقول كده. اسم النبي حارصك وصايناك أحمد   ياه. دا مرهم. علشان كده مات بدري. بعد الشر عليك. ثم دمعت عيناها فأمسكت بطرف الطرحة البيضاء ومسحت عيونها ثم صوبتهم إلى شيش الشباك الذي كان يعطي خطوطا بيضاء من بين خصاصة. كنت أفكر في تلك المقولة التي اتحفني بها مجموعة من الناس وهي أني اشبه دائما احدا عزيز لديهم ودائما أيضا ما يكون راحلا. ربما كانت تفكر في تجميع صورة كلية لأحمد أوبعض تفاصيل وجه وجسد كامليا لأنها كانت تغمض عينها ثم تعود لتسلطهم على الخطوط البيضاء في الشيش. ثم تفتح عيونها قليلا وتغمضهم مرة أخري كانها أمسكت بما كانت تفكر فيه. قلت لها لأخرجها من حالة الشرود  . 
- يعني أعمل حسابي خلاص هاودع.
- بعد الشر عنك وعن شبابك، أنت بتقول كده ليه .
- يعني علشان  فيا حاجه من الآستاذ أحمد حشمت، وهو مات.
- أحمد ياه. ثم سكتت لحظات كأنها تجمع كل مفردات الفيلم الذي تحكيه عن أحمد وقالت 
- أحمد ده كان مصوراتي الأفلام . مش مصوراتي الأفلام. قصدي مصوراتي الفنانين اللي بيحبوا يتصورا أثناء العمل وكمان كان بياخد الصور اللي بتتحط على الأفيش، أنت عارف .من سنة 49 لغاية سنة 54 مفيش ولا افيش اتعلق مايكونش بتاع أحمد. دا ياما فنانين حبوه. لكن هو كان بيحب كامليا. تعرف ، الست نعيمه عاكف حبته قوي لكن هو كان بيحب كامليا وبس وهي كانت عارفة كدةّ. احسن صورة تطلع لازم تكون ليها أنا شفته وهو بيصورها أخر مرة. والله كأنه بينحت تمثال مش بياخد لقطة وهي كمان كانت سايبه وشها ليه ومغمضة عينيها تقولش لمؤخذه متجوزين وبعد ييجي خمس دقايق فتحت عينها وخدت اللقطة . الله يرحمها بقى الست فردوس محمد ،أمنا كلنا . نادت عليه وقالتله .
- يا احمد اتجوزها وخلاص .
- عينه دمعت كده وقالها .
- اخطبيهالي يا امه .
- والله العظيم تلاته الست فردوس قامت على حيلها وراحت واخده احمد في حضنها مسكت إيده ودخلت على الست كامليا في الاوده اللي بتستريح فيها. أنا كنت شايفاهم طشاش كده. بس شويه واحمد طلع ووقف بعيد. لكن كان وشه عمال يروح لون وييجي لون والست فردوس اتأخرت قوي ،وكل اللي كانوا في الاستوديو كانوا بيبصوا لأحمد الواد يا روح امه حس بحاجة. اتكسف معرفش. المهم راح ماشي بسرعه وتاني يوم قالوا إنه انتحر. رمى نفسه من الدور السابع من فوق عمارة استرند. حاكم هو كان ساكن فيها . انت عارف لو كان صبر نص ساعة كان اتجوزها. حاكم أنا فاكره كويس أن الست فردوس كانت خارجه من عند كامليا وعلى وشها كده أمل. هي مكانتش بتضحك بس هو كان أمل والسلام.
***











تركتنى أبحث فى وجهها عن ذلك الجمال البعيد الغائر تحت وطأة السنين الطويلة دون أن تحول عيونها بعيداً عنى ورغم ذلك كانت تبدو بعيدة جداً وكأنها لا ترانى. انتبهت إلى شرودى. فرحت أبحث عن عيون جيهان وارى ملامحها بعد سنوات طويلة ربما أكون غير موجود فيها. أغمضت عيونها فلم أعد أرى ملامح وجهى التى كنت أتأملها داخلها. أحسست بحاجتى لإشعال سيجارة فأشعلتها وأنا أغير اتجاه وجهى إلى الجهة الأخرى، ما أن سمعت احتكاك عود الكبريت بالشطاطة حتى امتلأت عيونها بالرعب.
- هل تخافين النار.
لم تنتبه إلى سؤالى أو إلىّ. كانت عيونها مازالت معلقة بعود الكبريت ،الذى قارب على إشعال أصابعى ولا أعرف لماذا لم ألق به ،ما إن استقر على الأرض حتى عادت عيونها من جديد تمسك بتفاصيل بعض الحروق فى وجهى وكأنها تراها الآن فقط. 
-متأخذناش يا بنى ده معاد الحقنة ولازم آخدها. حاكم أنا لو اتأخرت شوية أحس بسيخ محمى فى مفاصلى.
أمسكت بيد الحاجة وأرحتها على الكنبه وأنا أحاول أن أبدو طبيعياً.
- أوعى تكونى ضايقتى الأستاذ يا فتحية.
نظرت فتحية إلى الحاجة ثم نظرت إلىّ وحركت قدميها فى اتجاه الباب المؤدى إلى الداخل دون أن تنطق بكلمة. اختفى وجه وجسد جيهان مع "الجرم الصغير". كنت مازلت محتفظاً بالزيارة الأولى وتعليقات الست فتحية وحركات يديها وفرحت كثيراً حين تركتنى الحاجة واستأذنت لتأخذ الحقنة. فى الأيام الماضية تمنيت كثيراً أن أعرف كل تفاصيل حياة فتحية وما إن خرجت الحاجة حتى قلت لها بصوت ملئ بالعزوبة والرقة:
- إزيك يا ست فتحية.
نظرت إلىّ ثم نظرت إلى الشباك ولم تعرنى أدنى كلمة. وبالرغم من علمى إن الست فتحية غير طبيعية كما حكت لى اختى عنها. إلا أننى منذ الأسبوع قبل الماضى وأنا أمنى نفسى بالجلوس معها ومعرفة تفاصيل حياتها مع زوجها الفنان أنور المنسترلى. كنت خلال الأسبوعين أعيد ما حدث منها وهى تحكى لى الفيلم. كانت تتكلم بتركيز وعشق فى نفس اللحظة. كما أنى لم أعر كلمات أختى عنها أدنى جدية. لأننى رأيتها بالعين وأحسست أنها تملك عقلاً واعياً يمسك بأدق تفاصيل الماضى.
- مالك يا أستاذ. أوعى تكون زعلان من فتحية.
- أبداً يا حاجة. دى حتى مافتحتش بقها بكلمة واحدة.
- هى كده كل يوم فى شأن. مرة تبقى عاقلة على الآخر. ومرة هيمانة فى ملكوته وساعات يطلع عليها إنها فى الأستوديو ولازم تمثل ادوار أنور جوزها. أحوال يا بنى وربك مقضيها.
ثم سكتت برهة صغيرة ثم قالت :
- فتحية كانت أصغر من أنور بعشر سنين وابتدت حكايتهم من ساعة ما راحت تتعلم الخياطة عند الست أحلام والدته. كانت بتحبه قوى وهو كمان كان بيحبها موت ،قعدوا سبع سنين قبل الجواز بيحبو بعض.وهو كان بياخدها فى كل الأفلام اللى بيشتغل فيها. لغاية ما الباشكاتب وافق على جوازهم واتجوزوا وكان فرح والله يا بنى لغاية دلوقتى بولاق أبو العلا بتحلف بيه. عبد المطلب وشكوكو وعبد الغنى السيد غنوا فيه والواد عزت أبو ركبه كان جايب كل نسوانه اللى اتجوزهم وطلعهم يرقصوا وكان منهم نجوى فؤاد. الفرح استمر لغاية الشمس ماطلعت وحضره ممثلين كتير قوى. إسماعيل ياسين يومها طلع قال منولوج يا عينى على العز ورغم إن أمى الله يرحمها كان نفسها تجوز توحه للأستاذ عنتر أبو هيف ،إلا إنها مصدقتش نفسها أما شافت كل الفنانين وطلعت على المسرح ورقصت كمان مع واحدة من نسوان أبو ركبة. أنور خد توحة الصبح وراحوا شقة الأستاذ محمد الزرقانى الممثل وقعدوا فيها ييجى خمس تشهر. أنا رحتلها مره واحده فى الصباحية وبعد كده انشغلت فى جوازى وقعدت ست سنين مشفتهاش فيهم ييجى عشرين مرة. حاكم هى كانت ملازمة أنور منين ما يروح، وانا كنت فتحت الدكان وهى لوجه الله ساعدتنى فى الأول من ورا الحاج محمود الله يرحمه. ثم سكتت برهة من الوقت .
- إلاّ قلى يا بنى: هى الست اللى بتدى حاجة لاختها أو أمها أو أى حد من عيلتها من ورا جوزها ربنا يحاسبها.
ما إن سمعت السؤال حتى قلت دون علم برأى الدين فى تلك المسألة:
- لا أبدا طالما كانوا محتاجين.
- على رأيك يا بنى ما هو ربنا رب قلوب فى الأول وفى الآخر.
                                                                                            
         




كم هى جميله هذه البلد. ما إن شاهدتها حتى وقعت فى حبها. تختلف كثيراً عن إيطاليا التى ولدت وعشت فيها أربعين عاماً ولم أكن لأتركها أبدا، لولا جوستاف أبنى. بمجرد أن انتهت الحرب سنة 45 وسمحوا لى بالسفر جئت إلى هنا لأبحث عنه. كانت المرة الأولى التى أترك فيها إيطاليا. ذهبت إلى العلمين وكدت أموت فى اليوم الثانى لوصولى إلى هذه البلد لولا شهامة واحد مصرى زى ما بتقولوا. كنت رايحة العلمين أدور على اسم إبنى ودوست على لغم ،أنا حسيت بيه لأنى كنت قرأت اليافطة المكتوبة قبل أما أدوس عليه بمسافة عشرة متر. فضلت واقفة سبع ساعات فى عز الشمس لغاية ما شالوا اللغم ولولا كده كنت زمانى فوق فى السما من ييجى خمسه وعشرين سنة يمكن الحادثة دى هى اللى خلتنى أقعد هنا وخففت عنى شويه غياب جوستاف. سبع ساعات وأنا بين الحيا والموت. فكرت فى كل حاجة تتخيلها واحدة بتواجه الموت. لعنت الحياة فى إيطاليا اللى خلتنى آجى هنا وأدور على اسم ابنى فى وسط أسماء كتير قوى .أربعين سنة فى إيطاليا .عملت فى كل الحرف دون أن أفوز بالراحة فى أى منهم فما كدت أحب الكتابة على الآلة الكاتبة حتى عرفت دى نافاراتى. شاب أسبانى. منحنى ثلاثة شهور من السعادة ثم ترك فى بطنى جوستاف وهرب بمجرد أن قلت له انى حامل، وطردنى صاحب العمل بمجرد أن غبت أسبوعاً بسبب متاعب العمل. فكرهت الآلة الكاتبة وعملت فى مصنع تقطيع وتعبئة لحوم ظللت فيه حتى شب جوستاف وأصبح عنده سبع سنوات. ثم تركته من أجل زميل كان كل همه أن ينام فوق جسدى ثم يتركنى وقتما يشاء ،دون أن يطفئ نارى المتقدة. عملت بعد ذلك فى محل لبيع الكتب ولكنى لم أستطع التعامل مع أولئك المترددين على المكتبة فهم أناس يعيشون فى منطقة منعزلة عن الحياة. ما إن ترد عليهم وتقول سعر الكتاب كذا مائة ليرة حتى يعيد عليك السؤال مرة أخرى. فتقوله وقد نفد صبرك بعد سؤاله عن العديد من الكتب .عند ذلك يترك السعر جانباً ويروح يؤنبك على كيفية الرد وكيفية التعامل مع المثقفين. أفٌ على هؤلاء المثقفين لابد إنهم يحسون بأنهم أفضل منا بكثير. كثيراً منهم على الأقل يفكرون هكذا. ثم عملت فى أعمال كثيرة قبل أن انتهى بالعمل فى حانة صغيرة لواحدة اسمها ماريا وهذه بقى حكاية لوحدها. ماريا هذه، دى كانت خزنة فلوس. أهم حاجة فى الدنيا عندها الفلوس. مش مهم أى حاجة تانية. القرش اللى يخش مش ممكن يطلع وكان عندها استعداد تشرب المحيط دون ان تدفع مليم ، وعندما تشبع من الشرب كانت تجلس تغنى أغنية حزينة تقول كلماتها.
- أيها البحار.
الذى ولد فى بالريموا. أنت بالتأكيد تعرف الغوص. تماماً كما تعرف الأم ابنها الوحيد من بين عشرات الأبناء. فلتنزل من أجلى البحر. إن لى ابنا صغيراَ جره السمك المتلألأ إلى القاع. لم يكن يعلم حين ذهب ليجلس على حافته إن السمك سيمسك به ولن يتركه إلا فى القاع. فمن آجلى ضع كل الأشياء التى تحميك من هذه الأسماك المتوحشة وأنزل إلى هناك حيث يشير قلبى وستجده لا ريب أيها البحار الذى تعلم الغوص فى بالريموا. أفعلها من أجلى أنا الحزينة التى خطف البحر ابنها الوحيد.
كنت أعرف أنه بمجرد انتهاء المقطع الأخير من هذه الأغنية يمكن لأى شخص فى العالم أى شخص .أن يأخذ مفتاح خزنتها ويتركها عارية تماماً من هذه الأموال التى لا ترى الشمس بمجرد دخولها إلى الخزينة .أحدى عشر عاماً قضيتها عند ماريا وجاءت هذه الفرصة خمس مرات على الأقل وكدت استغلها فى المرة الأخيرة لكننى ما إن فتحت الخزنة حتى وجدت صورة ابنها ،الذى لم أكن أعرف أن الأغنية له. فأغلقت الخزنة وخرجت .كانت تستحق بالفعل أن تترك عارية نظراً لسوء طويتها. أنا قعدت شهرين فى العلمين أراجع كل الأسماء وفى الآخر قالوا يمكن يكون هرب مع اللى هربوا وقعدوا فى مصر. نزلت على طول ورحت السفارة بتعتنا ودفعت تحويشة العمر وده يضحك علىّ وده يخدعنى حتى لم يبق معى غير تذكرة السفر، وقررت أرجع ،لكن واحد من الموظفين أقنعنى إنى استنى شوية علشان الشباب اللى هربوا وقال لى إنه كثير منهم يخاف الظهور، وإنه سمع اسم ابنى من واحد كان هربان ولسه ظاهر الأسبوع اللى فات. فقلتله على حكاية الفلوس اللى خلصت فعرض علىّ فلوس. بس أنا رفضت فعرض علىّ اشتغل فى السيما وفعلاً اشتغلت فى ييجى عشرة أفلام .كنت ساعات أرقص مع الراقصات وساعات أطلع فى البار وحاجات زى كده وفى فيلم قلبى دليلى ، اتعرفت على أنور المنسترلى، ورحت المنطقة بتاعته، وحبيت المكان ،وعرفنى على شلته وكان منهم عزت أبو ركبة. الموظف فى وزارة الأشعال بالنهار، وعازف الإيقاع بالليل وبمجرد ما شاهدته لا اعرف ما الذى جرى لى، فى عينه كده حاجة تشد. احنا بنقول عليها سكس أبيل. معرفش انتو بتقولوا ايه ومره واحده لقيتنى مش عاوزة أعيش معاه. لا اعرف لماذا. يمكن لطشت الحب انطفت أو عمايل أمه أو حكاية جوازة الكثير هى السبب .حاكم أنا عرفت أنه بيتجوز كل شهرين واحدة. مش عارفة. بس هو حقيقى طيب وحنين قوى وعمره ما خلانى أدفع قرش فى أى حاجة. بس قسمة ونصيب زى ما بتقولوا وبعدين لقيت حكاية السيما دى مش عجبانى .رحت اشتغلت فى مستشفى فاروق، اللى بقى اسمها دلوقتى مستشفى الجلاء اربع سنين وكل اسبوع يوم الإجازة كنت أقضيه مع جاك الموظف اللى كان شغال فى السفارة وهو كلن بيحبنى قوى وكان نفسه أسافر معاه تركيا. حاكم هو اتنقل هناك. لكن أنا رفضت وبعد ذلك نسيت حكاية السفر خلاص ،ونسيت كمان ايطاليا، وبقيت بنت البلد دى. أنا مسبتش مستشفى الجلاء هما اللى استغنوا عنى .حاكم بعد سفر جاك لم يعد احد يسدنى فى المستشفى، وهما خلونى غبت أسبوع. أنا كانت بتجيلى حالة اكتئاب، ملقاش قدامى حل، إلا إنى أسافر العلمين. أمشى قدام المقابر وأدور على جوستاف .رجعت مرة لقيتهم فنشونى .رغم إنى ياما غبت بالاسبوعين أيام جاك، وعمر ما حد قالى أنتى كنت فين. أنا كنت خدت شقة صغيرة فى الزمالك ،حجرة واحدة وصالة وحمام ومطبخ. لم اجد امامى إلا السفارة، رحت أربع ايام ولا احد سأل فىّ فى الآخر فيه موظف كان زميل جاك قال لي:
- إن السفارة بتجدد الانتيكات القديمة بجديدة وعرض علىّ آخد الانتيكات وأبيعها وفعلاً أتى بعربية صغيرة ،وملاها علىالاخر ، وجاءببعض الاوراق لاوقع عليهم،ونقلتهم الى 
الشقة ومن هنا ابتديت أبيع الانتيكات ،وأهى والحمد لله مكفيانى، وادينى عايشة كويس، وأنا كاتبة وصيه فى السفارة أنى أندفن هنا. حاكم أنا حبيت مصر قوى ،والمصحف الشريف. ثم ابتسمت ،وغيرت اتجاه الكرسى ونظرت باتجاه الناس الذين كانوا يمرون سريعا دون الالتفات إليها.
كان قد مضى أربع سنوات على زواج أنعام، ابنة السيد زغلول العريان، من المعلم محمد الجزار صاحب محلات العطارة، الذى ضحك أبوه، الذى هو الجزار الكبير على الخواجه جان عيد واشترى منه مصنع الزجاج ،الذى كان بجوار المخازن العسكرية للإنجليز. المكان القديم لفندق هيلتون الآن. أربع سنوات استطاعت خلالهم أن توقف زيجتين للمعلم كانتا على وشك الحدوث. كما إنها استطاعت أن ترمى بأقدم زوجة للجزار خارج البيت ومن هنا استفرست بالبيت الذى لم يعد به سوى الطاف. الزوجة السابقة عليها. كانت بالحجرة حين سمعت الطاف تقول للخادمة.
- ما هى لازم تعرف ما هو كان حبيب القلب.
ما إن خرجت من الحجرة، حتى اكتشفت إن الطاف كانت تحكى للخادمة عن شئ يخصها. ارتسم على وجهها الغضب وهى تنظر لها ،فلم تجد الطاف إلا الانسحاب بخطوات بطيئة ،لتدخل حجرتها ولكن أنعام قالت لها.
- مين حبيب القلب ده يالطاف.
عادت الخطوات القليلة التي خطتهم ووقفت أمامها وقالت:
- مفيش حاجة يا أنعام.
- فيه إيه يا الطاف اتكلمى أحسن وحياة النبى أما ييجى الحاج أخلى ليلتك سودة.
- لا سوده ولا بيضه. بيقولوا حسن العدل مات فى الحرب.
لم تكن قد رأته خلال الأعوام السابقة، فمنذ أن أمسك السيد زغلول العريان بيديها، وسحبها من جواره، ودخل بها البيت وهى لم تره. قالت الست أحلام للسيد زغلول بصوت عال وعصبية واضحة.
- أنت عملت إيه يا عريان.
لكنه لم يلتفت إليها ،كان مازال يمسك بأجمل أحلامه ومن أجل ذلك لم يلتفت إليها وأشعل سيجارة وجدها فى يده، وحين ذلك نظرت إليه أحلام نظرة لم يعرف معناها ،ثم قالت بصوت أعلى:
- أنت اتخبلت فى نافوخك يا عريان، وكمان بتشرب سجاير، وكمان ملفوفة حشيش.
انتبه زغلول إلى أنه اشعل سيجارة للمرة الأولى فى حياته ،لكنه سحب منها نفساً طويلاً وراح يراجع كل مفردات حلمه، الذى تم على أكمل وجه تمناه طيلة اثنين وأربعين عاماً وبضعة أشهر. وبعد أنهى مراجعة كل تفصيله صغيرة ،قام بها على خشبة المسرح، وراجع فونتتات الصوت ،و تمنى للحظة إن كانت اكثر حدة . لكنه لم يحزن لذلك، وابتسم و هو يطفئ السيجارة الأولى في حياته مع آخر مشهد في الذاكرة. كانت زوجته تجلس على الكنبه أمامه مباشرة، تنظر إلى وجهه الذي تغير كثيراً منذ سألته عن تدخينه ،و هناك في الركن تجلس أنعام بفستان الفرح الأبيض و التاج على رأسها مازال -رغم الخطوط السوداء الرقيقة و الكثيرة التي تمتد من حدقة العين إلى منبت الثديين -. نظر العريان إليها كثيرا،ً ثم رجع إلى حلمة مرة أخرى ،و راح يفكر أنه أضاع سنوات من عمره في حلم كان سهل المنال لدرجة فاجأته هو ذاته، ومن أجل ذلك .ربما أنب نفسه فى هذه اللحظة ،لأن زوجته سمعته يقول بصوت مليئ بالآسى .
- يا خسارة 
و هنا بالتحديد قالت الزوجة بصوت يملؤه التأنيب .
- خسارة إيه يا عريان . ما أنت اللي عملت فينا كده بدماغك الوسخة ،حين ذلك اشتعل الحشيش الذي شربه دون أن يدري في رأسه ،وانتفض للمرة الثانية في ذلك اليوم، وهي المرة الثانية في حياته- أيضاً- وقام إلى زوجته ،التي قالت جملتها ونظرت إلى ابنتها تتحسر على بختها العرة في أبيها. وبرك عليها ولم يتراجع إلا بعد أن اجبرته ابنته أنعام، وأحمد، وفاروق على التراجع حين تكوموا فوق جسد الأم ،الذي ترنح تحت وقع الخبطات السريعة والحاسمة للسيد العريان ،الذي ابتعد خطوات قليلة، ثم قال بصوت مليئ بكل الحدة التى تمناها في المشهد الأول له على المسرح .
- الجوازة دي مش هاتم ،وأنتي .وأشار بيده على أمرأته، التي كانت الدماء تغطي جزاً كبيرا من وجهها وربما منعها ذلك من رؤية أصابعه وهي تشير عليها. 
- إن مبقتيش ذي الجزمة ،هاطلقك بالتلاتة ،وأرميك برة انت وولاد الحرام دول، وعلى الطلاق بالتلاتة، شافعي ومالكي وأبو حنيفة ،إن بنتك شافت الواد ابن القحبة .العدل لكون مطلقك ورميكو برة كلكم.
- أكمل المشهد دون أن يثني أحداً على أدائه. كانوا جميعا غير مصدقين لهذا التقمص الذي قام به السيد زغلول ،لممثل كبير لم يتذكروا اسمه .كما انهم لن يحاولوا التذكر. فقط هم متأكدون إن ما قام به السيد العريان هو مشهد رأوه كثيرا ،لكنهم أبداً لم يحلموا به هكذا. نزلت إنعام من جوار حسن للمرة الأخيرة ولم تر،حتى سمعت كلمات ضرتها، فلم تتمالك نفسها، ووقعت على الأرض. تماما. كما حدث حين أنهى السيد زغلول العريان كلماته.





جعلوني مجرماً
الأميرة ست الدار، الله يرحمها. ماتت من كام سنة بالمرض الخبيث، بعد الشر عن الجميع، جاء صوتها الضعيف ليحدد الزمن بالضبط .
- من خمس سنين يا نعمة ،وبالأمارة سنة 81 .
أومات الحاجة برأسها لأختها توحة، التي كانت تجلس بجوارها على الكنبة، وتنظر من الشباك ،وأحسست للحظات أنها لا تتابع حديث الحاجة، حين سألتها عن القصر الموجود بجوار مبنى التليفزيون. ثم أضافت بصوت كالسحر .
- عارف الحتة اللي مبنى فيها قصر المرحومة .كانت إيه، ثم اتجهت بعيونها إلى الحاجة، وقالت كانت إيه.
قالت لها الحاجة. وكأنها في اختبار .
-كانت في الأول جنينة شركس .ثم جه المرحوم على بيه حسنى وعملها فيلا. وطلعت عليها جنينة أبو كلبة، وبعدين جه الخواجه مش فاكرة اسمه وعملها سيما، وبعدين سافر برة بعد ما باعها لمحمد افندي الأمير. اللي عملها قصر الأميرة ست الدار .
ابتسمت فتحية، وكأنها تهنئ الحاجة على نجاحها في الاختبار، ثم قالت: وكأنها تصارع حلماً جميلا يحاول المرور سريعا، وهي تستمهلهه بصوتها العذب. ده الخواجة سمعان. السيما دى خدت مني راقات وأنا بنت ،وعشت فيها أيام مع أنور .أجمل أيام حياتي ثم انتبهت قليلا، وكأنها تذكرت تفاصيل كانت غائبة عنها، وابتسمت فظهرت التجاعيد كخلفية رديئة لحلم رائع، ونظرت في عيوني .
- كان أنور يصور الفيلم ونروح نقعد مع الخواجه سمعان . كان خواجه بجد .أحمر وعيونه ملونة، وشعره ميال للبني الغامق، . تدخل مكتبه، كأنك في فيلا. فيها كل حاجة. وكان بيحب أنور قوي. حاكم هما اتنين بس اللي كانو بيحبوا انورقوي .اكتر من الباشكاتب. رغم إن الباشكاتب رجل جدع قوي، وكان بيعامل أنور وكأنه صاحبه مش أبوه. تصدق وتأمن بالله يا بني . أنا لغاية دلوقتي ماشفت واحد بيتكسف من أبنه زي الباشكاتب ده .أنا فاكرها وكأنها حصلت امبارح ،بس. دخلت أنا وأنور، بعد أسبوع من جوازه من الست احسان .الرجل قعد ساعة ونص باصص في الأرض، ومش قادر يتكلم، وكل شوية يقوم ويجيب حاجة. شاي مرة، وعصير مرة، وفاكهة مرة ،وحاجات كتير، وكل مرة يقدم الحاجة لأنور بأيديه وهو باصص في الأرض، وكأنه عمل عملة. انت عارف، أما رجعت البيت قلت لأنور حرام عليك كده ،متكلمش أبوك ولا كلمة فقالي . هو كان بيهرب مني ويعمل العصير والشاي، ثم ضحك وقال. لا زم كان يستأذن مني قبل ما يتجوز . دانا ابنه الوحيد ثم تذكر أمه الست أحلام وقال وعلى وشه تكشيرة ،وبعدين لحق ينس أمي، وكأن الكلمة كانت ما سكة في ايديها بحر دموع قعد يعيط طول الليل ويتذكر تصرفات المرحومة معاه، لدرجة إني مقدرتش أروح في اليوم ده. ونمت معاه. ثم سكتت ،وكأنها تريد أن تعرف ما الذي تتحدث عنه ونظرت من خلال الشباك على السماء وراحت في عالم آخر . كانت الحاجة نعمة تتابع الكلمات الخارجة من فم اختها بشوق وشغف، كأنها تستمع إليها للمرة الأولى، وحين رأتها غائبة عن الوجود وتسبح مع السماء قالت لي .
- الأميرة ست الدار، دى كانت فعلا أميرة . انا ماشفتش أميرات قبل كده. لكن أنا بظن انهم بيتعملوا كده . الطيبين منهم يعني . كانت بنت واحد كبير قوي ،من جهة بحري ورثت عنه غني فاحش، لا يتعد ولا يتقدر، والله يا بني والكلام دى من بقها هي .ويحاسبني عليه ربنا. أنها كانت تشوف أي حاجة عاوزه تتباع، تشتريها على طول. من غير ما تفكر، ومعها واحد على طول يقيد اللي تشتريه . اضحكك على اللي حكتهولي وهي عماله تضحك على روحها. الكلام ده قبل الحاج محمود ما يموت على طول .يعني سنة سبعين أو تسعة وستين. كانت في إسكندرية ،وحبت تشتري فيلا على الشط عجبتها ،وهي مش عارفة عجبتها قوي الفيلا ليه، وكانت مشدودة إليها وكأنها اتولدت فيها. قالت للسمسار. قعد يدور على صاحبها. تصدق يابني أن الفيلا طلعت بتاعتها ،وكانت مشترياها من 17 سنة بعد جوازها على طول ونسيتها، حاجة كده زي اللي بتيجي في الأفلام ،وكل ده مالوش وريث واحد. عملت كل حاجة علشان تخلف .سافرت ورجعت، وكانت كل سنة بتعمل عملية، وفي الآخر دكتور من حته اسمها غمازة في الجيزة بس من ناحية جوه،قالها: متتعبيش نفسك وسبيها على الله ، ومن يومها. بطلت تعمل أي حاجة، غير أنها تركب العربية كل اسبوع وتلف على خلق الله ،تدي لده ،ولده وتقول يا بني. اللي بتطلعه بالشمال ييرجع باليمين والله أنا بعيني كنت بشوفها وهي بترش ريحة على الفلوس، قبل ما طلعها لوجه الله ،ورغم كده ماتت بالمرض الخبيث. تقولش ربنا عاوز يزود حسناتها كمان ،وكمان ،وفي الآخر سابت كله لمحمد بيه. هو لوجه الله يستاهل اكتر من كده .انت عارف .في رمضان بيعمل قاعدة كبيرة في جنينة القصر أنا مرحتش .بس عمر ابني حكالي عن اللي بيقدمه للناس .اشكال واصناف ماشفهاش حد في حياته ،وفي الآخر كل واحد وهو خارج ،ياخد اللي فيه النصيب وقبل العيد بتلت تيام بيعمل زي الأميرة ما علمته، يخرج بالعربية ويلف على المستشفيات ويطلع الزكاه، فلوس لا تتعد ولا تحصى، وبرضه في الآخر ربنا يعوضه عن الفلوس دي بفلوس تانيه. لكن يا ولداه هيموت برضه وعمره ما هيكون له ذكرى تحمل اسمه. حاكم الإنسان ايه غير ذكرى .اهو ربنا إداله مال قارون ،وحرمة من الخلفة. انت عارف. بقاله سنة في السعودية وسايب القصر بتاعه مفتوح للناس الغلابة. شوف بقي القصر ده كان إيه من الاساس. سيما بيتفرجوا فيها على المسخرة. عند ذلك انتفضت الست فتحية، وكأنها لدغها عقرب وقالت .
- هي إيه اللي مسخرة يا نعمة ؟
انتبهت الحاجة على صوت فتحية وقالت لها بصوت مرتعش .
- مسخرة إيه يا فتحية يا ختي .
- أنا عارفة مسخرة إية يانعمة اللي بتقولي عليها ؟
- أنا قلت مسخرة خالص يابني . 
- أنا سمعاكي بوداني دي .بتقولي السيما مسخرة .
- لا. أنا بتكلم في موضوع تاني خالص يا اختي . دانا كنت بتكلم على قصر الأميرة ست الدار، وبحكيله على اللي كانت بتعمله هي وجوزها . 
- بس أنا سمعاكي بتقولي سيما ومسخرة .
-  انتي يظهر كنت سرحانة، ومسمعتيش حاجه .دانتي سبتي الجدع اللي قاعد يكلمك ويسمعك وبصيتي من الشباك ،ورحتي لعالم تاني، زي عوايدك. 
انتبهت لي وتركت وجهها يعود كما كان مبتسما  قليلا. وقالت.
- هو انا كنت بتكلم في ايه .
- كنتتى بتتكلمى على الباشكاتب وكسوفه من ابنه. 
- ايه اللى جاب سيره الباشكاتب ،يعنى ايه اللى كنت بحكيه .
- كنتى بتقولى انك بتدخلى مكتب الخواجه ،وكان فيه اتنين بيحبوا أنور قوى، وبعدين جات سيره الباشكاتب.
- أيوه هما اتنين ،كانوا بيحبوا أنور. الخواجه سمعان، والأستاذ أحمد عبد القادر. الملحن الكبير- الله يرحمه -. الخواجه كان بيعرض أي فيلم لأنور ،وكانوا يقفوا على السيما وأنور يسلم على كل اللي داخلين. يبعت يجيب آكل واحسن شرب ،وفيه في مكتبه كل حاجة . سرير بينزل كده من السقف ودورة مياة ،ومطبخ كامل .انت عارف .فيلم جعلوني مجرماً بتاع الاستاذ فريد شوقي. الفيلم دى اتمثل سنه 49 بعد وفاة نجيب الريحاني ،انور كان قاعد في البيت خمس شهور بعد وفاة الاستاذ نجيب ،حزين عليه قوى ،وبعدين جاله الاستاذ الزرقاني، الله يرحمه .ورجعه في فيلم جعلوني مجرما. أنور كان قايم بدور صاحب الاستاذ سراج منير .وكان دايما معاه في الفيلا والكبارية، يعني كان عامل دور حلو قوي. يمكن يكون دا اكبر دور له والبركة في الاستاذ الزرقاني. العرض الأول كان في أواخر سنه 50 ،وأنور عزم فريد على الافتتاح في سيما الأزهار، علشان خاطر الخواجه سمعان ،ووقف أنور بجوار فريد شوقي. وفضلوا يسلموا على الناس، من الساعة 6 المغرب لغاية الساعة 10 . الخواجه يومها احتفل بأنور احتفال ولا في الخيال. بس يا خسارة ،بعدها بكذا شهر، الخواجة ابتدا يتأذى من الجماعة بتوع الإخوان. حاكم هو كان يهودى. بس يهودى مصرى ،والله كان بيحب أنور قوى، وبيحب مصر كمان، وهو مسافر بعد ما باع السيما لمحمد أفندى الأمير. كان بيعيط زى النسوان، وهو بيودع أنور. هو سافر من هنا ،وبعديها بخمس ست سنين أنور مات ،الله يغفر له ويسامحه بقه. 
***


اتذكرون اللهفه والشوق ،الذي ظل السيد زغلول العريان ينتظر بهم تحقيق حلمه ،على مدار اثنين وأربعين عاما . هذه الحلم جعله طيلة حياته لا يأخد قراراً واحداً لمدة خمس دقائق ،فالسيد العريان لا يأمن مكر الآخرين ،كما أن السيد زغلول مصاب دائما." بمحاسن الصدف" وهنا تحدث دائما المفارقات ،التي اوقعته فيها الحياة منذ أن اختار له الأب اسم "زغلول العريان "وهو "أبوالريش" والمكر الذي تحدثنا عنه ليس صفة سيئة على الاطلاق، كما أنها على نفس المستوى ليست صفة حسنة ،واليكم هذا المشهد من حياة الاستاذ سعيد، التي تشبه حياة العريان في بداية الخمسينيات .
مشهد أول .
الزوجة التي سوف نطلق عليها الاستاذه سين تقف بقميص النوم الستان الاسود ،فقط وشعرها سائب.
 (يمكن للرقابة أن تضيف شيئا هذا جائز)
الزوج السيد العريان يدخل إلى حجرة النوم بالبيجامة ،وعلى رأسه فوطة لينشف بها رأسه – يرمي الزوج بالفوطة على طرف السرير ويتجه إلى التسريحة حيث يضع اسبريه رخيصا ويسرح شعره  -  يبدو من تصميم المشهد أن هناك اتفاقا مسبقا بإقامة طقس ممارسة الحب. 
س تجلس على طرف السرير، ربما بدت متحفزة. العريان لا ينتبه إلى ذلك. س تقول – الخمسين جنيه اللي عند الست اختك من الشهر اللي قبل اللي فات ،ياترى اخبارها إيه. العريان يرد بتلقائية، وهو يتصنع التهاب بشرته من الاسبريه .
- أن شاء الله هاتجبهم آخر الشهر .
- س .يعني أفهم من كده، إنك كلمتها، وخت المعاد ده منها .
العريان - ابدا بس متهيئالي انها هتجبهم .
س – متهيئالك. ولا كلمتها 
العريان – نسيت، قصدي هكلمها، ومش هانسى .
س -  طيب والنبي ابقى افتكر، احسن ما يحصل، ذى المرة اللى فاتت.
فيتجه إليها العريان ويقول: حاضر يا ست الكل يا مراتي. ثم يضع يده على ظهرها.
- س تقول دون أدنى التفاته إلى يده. التي أخذت الطريق في الهبوط والصعود على ظهرها - لسه نار المائة جنيه مبردتش، وبعدين دول فلوس الأولاد .
السيد العريان يسحب يديه ،وينظر إلى الاتجاه المعاكس لوجه زوجته، هو يبحث فى الذاكرة عن المبررات التى قالها قبل ذلك ،وأقنع بها زوجته ،والدليل على ذلك .هو اعطاؤها لاخته الخمسين جنيها من مرتب الشهر الفائت . اثناء ذلك تنسحب يد الزوجة، لتمسك بالروب الأزرق الموضوع على طرف السرير من الجهة الأخرى . السيد زغلول يتذكر بعض الأعذار التي قالها لزوجته ،والتفت إليها. حين ذلك .تكون قد ارتدت الروب، ولفت شعرها بيديها وفى عينيها نظرات غضب. ويظهر على وجه العريان، هول المفاجأة من تغير شكل الزوجة، ولا يستطيع الحركة، أو الكلام وينتهى المشهد والسؤال الآن.
من السبب فى إنهاء الليلة بهذه الصورة المأساوية: الزوج أم الزوجة؟
** *



العود احمد . ترددت داخلي وأنا في الطريق إلى بيت جيهان . أي أحمد في هذا العود . ما الذي يشدني إلى منطقة خطرة . زوجتي بقرون استشعارها الكثيرة وحاستها التاسعة التي لم تخطئ معي أبدا، لا بد ستعرف. كما أنني لن أستطيع أن أكمل ما بدأته مع جي جي، وخلال الأسابيع الماضية ،منذ تركتها وعيونها مليئة بسؤال عن كيفية انهاء تلك العلاقة التي بدأت منذ اكثر من سنة. كنت بالفعل خلالها مشغولاً بجيهان ،وشيء ما بدأ على حين غفلة منها بيننا. تقابلنا خمس مرات خارج البيت ،كنت خلالها أقوم ببعض المصالح الخاصة بالعائلة، ورغما عنا نحن الأثنين. أو بالتحديد. رغما عنها هي. بدأت بيننا لغة مشتركة، لم ينتبه إليها أحد. فتحت جيهان باب الشقة، سلمت عليها: كان يبدو عليها القلق ،كانت الحاجة تجلس كعادتها على الكنبة بجوار الشباك المطل على الشارع، وأمامها ترابيزة تضع عليها سبرتاية نحاس وثلاثة فناجين مرسوم عليها روميو وجوليت، وكوبا مليئا بالماء المثلج. سلمت عليها وجلست جوارها ،انسحبت جيهان وتركتني .كنت قد أتممت كل التوقيعات الخاصة بسفر الحاجة إلى السعودية لأداء فريضة الحج ،وما أن شاهدته حين اخرجته من جيب الجاكت ،حتى جذبت يدى معه وقبلتني فوق رأسي، ثم ارتفع صوت زغرودة صغيرة ومبحوحة من فمها. دخلت جيهان مسرعة ومن خلفها "الجرم" الصغير قالت الحاجة لأختها فتحية .
- عقبالك السنة الجاية يا فتحية . يا ما كان نفسي نطلع مع بعض ،احنا الاثنين في القرعة، بس النصيب وربك لما يريد .
- اتجه الجرم الصغيرة إلى حضن الحاجة، وظل ولمدة دقائق يبكيان معا. ثم خرجت من الحجرة ،بعد أن قبلت يدي، بطريقتها التي لم استطع منذ اليوم الأول، ان اعترض عليها . قالت جيهان بصوت يملؤه الدلع .
والله يا حاجة أنا كنت ناسيه حكاية القرعة دي. دانا فكرت ام سمعت زغرودتك انك وافقتي على العريس. ثم اتجهت بعينها لتقبض على وجهى، الذي اظن انه أصبح بالألوان الطبيعية كما يقولون عادةً. فلم اجد مفرا من أن انسحب بعيوني بعيدا، احست الحاجة بشيء ما وقالت لها:
- عريس مين يا جي جي، الاستاذ سعيد متجوز، وعنده بنت ربنا يخليها له. ضحكت جيهان ضحكة المنتصر. في حرب الأعصاب التي لا بد كانت تلعبها معي. أو تمارسها على، ثم قالت .
- لا يا امي ،أنا مش قصدي الاستاذ سعيد. هو احنا قد المقام، أنا قصدي عمي عزت أبو ركبة ،قابلني امبارح وقالي شوري الحاجة في موضوع الجواز ،هوأنا مقلتلكيش . 
- كادت الحاجة ان تقع على الأرض وهي تحاول الإمساك بفردة الشبشب ،فامسكت بها وعدلت جسدها الثقيل ،وما إن استقامت على الكنبة حتى قالت لجيهان :نوليني فردة الشبشب دي .ضحكت جيهان وقالت لامها: مش عريس ده، ولا مش عريس .
-  روحي جتك عرسة اما تاكل مصرينك ،مبقاش إلا أبو ركبة كمان. امشى اعملى شاي للأستاذ سعيد .ضحكت بملء فمها وهي تنظر في عيني وتقول :البت قال موافقة على العرسة أبوركبة. الله يجازيكي يا جيهان. ضحكتيني .انت عارف يا سعيد يابني اللي اسمة عزت أبوركبة ده. بتاع كده مفعوص ،ومعضم وشكله كده لامؤخذة، ما يسواش في سوق الرجالة بصلة. ورغم كده اتجوز كتير. اللي يقول ماتين مرة، واللي يقول تلتميت مرة وهو نفسه بيحلف أنهم مايه وتسعين مرة . حاكم عزت أبو ركبة كان شغال في وزارة الأشغال الصبح، وبالليل شغال طبال في فرق كتيرة ،من بتوع شارع محمد على وعماد الدين، وبيتهم كان قد امنا على طول. في عشش الترجمان، وكل شهر يجيب واحدة، وأمه الصبح تقول :دى مراته ،وكلهم كانوا من بتوع هشك بشك . انت عارف "نجوى فؤاد" المخفي عزت ،قاعد متجوزها خمس تشهر، ويمكن تكون دى أكبر واحدة عمرت معاه، حاكم هو مواليد أبوالعلا زينا، بس إيه اللي فيه ،والله يا بني منا عارفه. اضحكك .في يوم قبل جواز توحة من أنور بشهور، لقينا الحكومة بتدور على أبوركبة. طبعا الحته كلها طلع فيها إن أبوركبة خطف الأميرة فوزية واتجوزها. الحكاية دي، طلعها الشهيد حسن العدل ،اللي مات بعد كده في الحرب ،وهو كان من شلة أبو ركبة، هو وأنور ،وعبد الله المأمور، والواد محمد جورج، وتاني يوم عبد الله جري في الشارع وقال .إن الملك بذاته جاي ياخد الأميرة من عند أبوركبة .حاكم الثوره كان فضلها شهور قليلة وتقوم . شويه وشارع أبوالعلا ده .كنت ترش الملح مينزلش . ناس إيه، وفي الاخر طلع الواد الصايع أبوركبة اتجوز بنت مأمور قسم في إمبابة، وعلمها الرقص ،ونزلت معاه الأفراح، عزت خد علقة "مخدهاش حمار في مطلع" . وبعديها وحياتك بأسبوعين ،كان متجوز واحدة غيرها، وعلى كده طول العمر وفي الآخر عاوز يتجوز جي جي ،يخي جاته جنازة . هو بيضحك حاكم هو عرفنا كويس ،واحنا ولاد حته واحدة، ويامه جه البيت عندنا قبل جواز توحة من انور ،وامي كانت صاحبة أمة وأول متشوفه تقوله: لامؤاخذة على كرامة ابني. تعال يا شرموط، أخر جوازاتك إيه . دخلت جيهان بعد أن أنهت الحاجة سرد الوقائع الغريبة لأبي ركبة، الذي اظن انه من واقع خيال الحاجة ،أوخيال أبوالعلا كلها . كانت مازالت تحمل في عينيها نظرة المنتصر، ولذلك عاجلتها بطعنة لم تخطئ مكانها فوق القلب وقلت لها .
- مبروك يا استاذة جيهان، الحاجة وافقت على السيد أبوركبة .
- ثم غمزت بعيوني للحاجة، التي لم تمتلك نفسها من الضحك، وقفت جيهان مذعورة ونظرت في عيوني وقالت .
- على الأقل هو اتقدم، الدور والباقي على اللي غاوي يضحك بس .
- ثم خرجت مسرعة. كنت كمن أمسك بيديه خط كهرباء ضغط عالي ولا يستطسع الفكاك منه . اخرجتني الحاجة من هذه الحالة بسؤالها المرعب 
- هي قصدها مين يا سعيد يا بني باللي اتقدم واللي بيضحك . البت دي بقالها شهرين تلاته أحولها متغيرة، ومش عارفة مالها .في الطريق. كنت اتساءل بيني وبين نفسي، ترى هل تنتظر جيهان أن اتقدم لها .ربما أكون معجباً بها، ولكن لن اخرج من سجن الزواج إلى سجن آخر. حتى لو كان جيهان .ثم رحت أفكر في عزت أبوركبة، ذلك الرجل الاسطورى ،الذي تزوج مائة وتسعين مرة، وكيف استطاع خلال حياته أن يدخل قفص الزوجية بمحض إرادته كل هذه المرات ،وكيف أفر انا من هذا القفص، كفرار السليم من الجرب بفضل زوجة واحدة، ضحكت وأنا أقول بصوت سمعه الرجل الجالس جواري في مترو الأنفاق . 
- بس والله رجل بجد . رجل يشرف . هي دي الرجاله وإلا فلاه، 190 مرة ،يا بلاش.
** *
- كانت تمش جواري بخطوات هادئة ،وملامح وجهها تتغير كل بضع خطوات ،اقنعتها جيهان التي تمسك بيدها أن ترتدي الجلباب الأسود الطويل ،وان تضع على رأسها الطرحة الزرقاء ذات الطاووس الأسود - التي راحت تنسحب عن رأسها كل فترة. فتظهر من تحتها بعض الشعيرات البيضاء .
- والنبي يا خالتي اعملي معروف ،والبسى الجلابية السودة، علشان خاطري وخاطر الاستاذ سعيد .
- كنت قد سمعت هذه الكلمات وأنا جالس بجوار الحاجة فوق الكنبة وفي يدي فنجان القهوة ،التي يراقص روميو على حافتها الخارجية جوليت . وما إن انتهت كلمات جيهان حتى دخل "الجرم" الصغير، مرتديا جيبة فوق الركبة، وعليها بلوزه حمراء، وعلى وجهها بعض المكياج الفاقع اللون، الموضوع بجهل مطبق بالتطورات السريعة في كيفية وضعه خلال السنوات الماضية، ورغم ذلك ،كانت تبدو جميلة، ولكنه جمال منقوص أو على الأصح .جمال قديم ينتمي إلى زمن بعيد .
-  والنبي تقول الحقيقة يا سعيد يا بني. كده حلو ولا الجلابية السودة.
- انتي لولبستي خيش، هتبقي برضة حلوة يا حاجة.
- شوفتي يا بنت الوسخة رأي الرجاله.
- الله يسامحك يا توحة، ويستر اصلك .
- خرجت كلمات الحاجة مليئة بعتاب ظاهر، ومحبة كافية . كانت المرة الأولى التي أري فيها فتحية بهذا الحضور ،وعيونها مليئة بأحلام وسعادة غامرة. ربما أرادت أن تكمل كل الصورة في مخيلتها ،ومن أجل ذلك خرجت الكلمات التي لم تكن أبدا قبيحة من فمها.
- أنت هتتصوري صور للحج يا فتحية، ولازم تكون حشمة .
- انسحبت الطرحة من فوق رأس فتحية، من كثرة التفاتها على البيوت في كل الاتجاهات ،كانت كمن يحاول تذكر الاشياء، كما كانت عليها في الأيام الأولى، وأيضا كمان يمسك بمقدار التغير الواضح فى نفس الوقت .أوقفتها يد جيهان وعدلت لها الطرحة وهى مازلت تنظر على البيوت. أشارت على نافذة مغلقة وقالت: دى شقة الاستاذ احمد عبد القادر- الله يرحمه.
- ثم أضافت بصوت هامس .
- يا تري يا ست إحسان انتي عايشة ولا متى، انت كمان. ربنا يرحم الجميع، ثم ثنت روموشها على ماء في العين كان ينتظر إشارة المرور ليبدأ في النزول ،سريعا في البداية، ثم متباعدا. بعد خطوات قليلة غيرت فيها اتجاه وجهها وقالت .
- دي جامع السلطان أبوالعلا، المرحوم المنسترلي بيه، كان يقعد فيه من المغرب ،لغاية العشا.
- ثم غيرت اتجاه نظرتها مرة واحدة وأشارت على مقهى بجوار الجامع وقالت :دى قهوة الشيخ على شركس، واللي جنبها بتاع محمد الفلاح. أنور كان بيحي يقعد عليها، وعادت الدموع للنزول مرة أخرى، وتحركت بقدميها حركات هادئة وضعيفة. كانت كمن يحاول الامساك بشخص ما .لم يكن أبداً موجوداً .
- والله وانتصقنتي يا أنعام ،بسم الله ماشاء الله ، زمنها دلوقتي هي اللي مكوشه على أملاك محمد الجزار. الله يجحمه .حاكم ده كان السبب في موت أبويا، المرحوم سيد. أبويا دى .كان راجل بجد ،محدش قدر يضحك عليه أبدا، وكان يشرب المحيط ،لكنه عمره متسطل والجزار الله لا يرحمه، هو اللي قال لابو حسين الصعيدي على علاقة أبويا بالست بتاعته، وكل ده بسببي. حاكم هو كان عاوز يتجوزني. لكن انا مرضتش. دا كان أكبر من أبويا، وكمان أنا كنت بحب الاستاذ انور المنسترلي . كانت أصوات العربات وتغير اتجاه وجهها الدائم يضيع مني الكلمات الخارجة من فمها، وكنت اريد التعرف اكثر على حكايتها فقلت لها.
- والنبي يا حاجة ،أنا عاوز اسمع الحكاية دى، فإيه رأيك بعد اما نخلص مشاويرنا، نقعد شوية في أي حته هادية وتحكيلي.
- حكايه إيه . هو أنا كنت بتكلم في إيه.
- كانت بالفعل أثناء الكلام لا توجه الحديث إلى أحد. كانت كمن يحدث نفسه، ابتسمت جيهان ابتسامة تشي بأنها تعرف سبب هذه العزومة، وكنت بالفعل قد خططت لذلك في المساء ،حين اتفقت معهم على الخروج، ولكني حين طلبت منها الجلوس كنت بالفعل أيضا أريد أن اسمع قصة أبيها مع الجزار، ولكني ابتسمت ابتسامة مشابهة لابتسامة جيهان ،وإن كانت اشد ايحاء بما تولد بيننا، أشارت بيديها على سيما فؤاد وقالت .
- أنت عارف الأرض دي كانت إيه قبل ما تبقى سيما ،ولم تنتظر الإجابة من أحد وقالت:
-  دي عربخانة خيل الملك ،وبعد كده بقت عربخانه حناطير، وبعدين بقت سيما فؤاد. أنور كان يقعد قدامها وحاطط رجل على رجل بعدما اتعرض ليه فيلم الاسطى حسن بتاع فريد شوقي ،ثم نظرت إلى نقطة فى الأرض وابتسمت قبل أن تسكب دموعها الغزيرة وهى تقول ده بيت أنور برده.
** *




- مشهد آخر للسيد العريان، فكر فيه الاستاذ سعيد حين كان أمام سرير الحاجة نعمة، وعرضت عليه الزواج من جيهان، وتمنى للحظات أن يتزوجها ولكن صورة زوجته اعادته إلى حالته. السيد زغلول العريان أبو الريش في حجرة لا نعرف مركزها، ولا نعرف عنها شيئا، ومعه شاب يبلغ من العمر اثنين وثلاثين عاما ، يحكي له هذه الحكاية ويقول.
- قصة سمعتها أو قرأتها، مش فاكر يا سيد زغلول ،وعلشان ادخلك في الموضوع على طول. الحكاية إنه فيه ملك شاف بت حلوة عجبته، طلب يتجوزها. البت دي كانت بتحب ولد من سنها، ومن الحتة بتاعتها. الملك مكنش يعرف طبعا. المهم يا عريان أفندي الملك اتجوز البت وخدها معاه القصر .الولد اتجن أما عرف ،ولكن ما باليد حيلة . راح على القصر ،وقعد سبع تيام يلف ويدور حولين القصر، والبت. قصدي. الملكة، شافته وبعتتله الوصيفة بتعتها، وقعدوا يعيطوا .أيام كتيرة ،لغاية ما ربنا سهل واشتغل في القصر . الحب زاد قوي بينهم ،والولد كان بيموت في اليوم ألف مرة، والملك ولا هو دريان ،المهم. فيه بت حلوة قوي وكانت شغالة حاجة كده زي ،محظية الملك. البت الحلوة ابتدأت تحب الولد . الولد حكلها على حبه للملكة. البنت الحلوة لأنها بتحب الولد ،صممت أنها تنجده وتشفيه من حب الملكة، وشوية شوية قدرت تكسب عطفه. الواد ابتدا يميل عليها ،ويسمع منها. هب .الواد فعلا ابتدا يعمل مقارنة بين الملكه وبينها، لقى كفة البت الحلوة طبت. الملكة حست بالتغيير وفضلت تسأل وتتقصى، لغاية معرفت الحكاية كلها . الملك طلع يصطاد تلت تيام، الملكة اتعزبت فيهم بحريتها، على حبيبها الضائع .طبعا الغيرة جننتها، وكان نفسها تموت البت الحلوة. المهم. الملك رجع ،وعرف حكاية الحب اللي انتشرت في القصر بين الولد اللي شغله عنده، ومحظية الملك بالصدفة. الملك قرر يعمل حاجة .جاب حكيم وسأله، وفي الآخر جاب الواد والبت وقالهم: إنه هيعمل مسابقة بكرة في القصر وهيحط البنت في حجرة ،وهيحط أسد فى حجرة تانية، وقال للولد: انت عليك تختار حجرة من الأثنين .إذا طلعت المحظية ،هجوزهالك على طول ،واذا طلع الاسد لا بد يآكلك. الملكة طبعا كانت حاضرة الإتفاق. الولد بصلها من تحت لتحت، قامت غامز له أن يوافق. الولد وافق، وبالليل قابل الملكة اللي قالتله، أنه عليك إنك تبص ناحيتي، أن غمزت بعيني الشمال، تختار الأودة اللي على الشمال، واليمين كذلك ،واتفق الولد مع الملكة على كده، وفي الصبح أعد الاحتفال على احسن ما يكون في ساحة القصر. وحضرها كل أهالي المملكة، وقعد الملك والملكة في الترسينة، وشاورت له إن الولد يدخل. ودخل الواد وبص ناحية الملكة ،اللي غمزت فعلا بعينها للولد على حجرة من الحجرتين وعند كده وانتهت الحكاية، اللي سمعتها يجوز. قريتها يجوز. لكن الأكيد المؤكد أنها خلصت من غير ما أعرف، الملكة شاورت على أودة الأسد ولا أودة البنت فتفتكر يا عريان افندي .بما أنك خبير في معاملة الستات هي شاورت على إيه بالضبط.
** *




هي اسمها تالاندا زوف . ايطالية فعلا، أنا عارفها من أكثر من خمسة وعشرين سنة، وهي اللي ساعدتني في ولادة على ورقية .كنا لسه واخدين الدكان الأولاني ،وحالتنا على قدها والحاج محمود كان عارف انها كانت شغاله في مستشفى فاروق ،اللي في بداية شارع أبو العلا، والست أم حسنى بهدلتني قوي، في ولادة عمر. علشان كده راح جيبها، وبسم الله ما شاء الله .أحسن من ميت دكتور ،شفتني وقالت: لسة قدامك تلات ساعات، ورحمة الحاج محمود، التلات ساعات جم ،كنت ولدت عثمان. سبتني وقالت هاروح اشيل الترابيزة وارجعلك. كانت بتتكلم بطريقة غريبة. أنا كنت شفتها صدفة مرة أو مرتين. حاكم أنا مكنتش بطلع برة لغاية الشارع. أنا كنت يا إما في الدكان، يا في البيت ،هي نزلت من هنا والحاج محمود طلع شايل في ايده عمر، سألني عن نزول الست توتة، أنا مكنتش أعرف أن اسمها توته. قولتله على اللي أقلته، فقال انها ممرضة شاطرة، بس ظروفها ملطشة واستأذن في النزول لعدم وجود حد مكانه في الدكان. الست دميانة مرات الاسطى رياض ،خدت منه عمر ودخلت ،سخنت المية وجهزت كل حاجة على وصول الست توتة. اللي متأخر تش اكثر من ساعة ودخلت على وهي لابسة بالطو ابيض ،وفي ايديها شنطة حديد. أنا استغربت، فقالتلي: إنها دخلت مستشفى الجلاء اللي كانت شغاله فيها لغاية فترة قريبة وجابت البلطو والشنطة من واحدة زميلتها وقعدت جنبي تقول لي: خدي نفس طويل، وشوية خدي نفس هادي. فسألتها أنتي منين؟ قالت: 
- إنها من إيطاليا، حته كدة اسمها نابوي، ولا نابولن .مش عارفة، وحكتلي على كل حاجة ،إنها جت مصر تدور على ابنها اللي كان عمره 18 سنة ،ومتعرفش إن كان مات في الحرب ولا لأ . تصدق، إن أنه ملوش أب ،يعني مكتوب باسم أبو توتة، وهي متجوزتش خالص في إيطاليا، دى عاشت مع واحد شهر وحبلت منه بأبنها ،اللى كتبته فى شهادة الميلاد باسم أبوها. أنا كنت بسمع منها ومش عارفة بالضبط ،هي مسيحية، ولا يهودية ولا ملتها إيه، وبعدين دميانه فهمتني كل حاجة وقالت: أنها مسيحية ،بس على ملة تانية ذي كده المسلمين، اللي على مذهب. وبعد ما ولدتني عثمان، ولادتني رقية ،وبعد كده بقينا أصحاب ساعات تمر بعد المغرب وهي معدية رايحة بيتها ،أنا عمري ما سألتها عن بيتها وهي عمرها ما قالت هي ساكنة فين. بس الاكيد أنها ساكنة الناحية التانية، لأنها كانت بتعدي كوبري أبوالعلا . نقعد نتساهر شوية ،تحكيلي عن أبنها وعن أبوها وحياتها وعرفت منها إنها اتجوزت عزت أبوركبة ،صاحب أنور وبرصة اشتغلت في السيما. حاكم أبوركبة كان طبال بريمو، عيبه إنه كان بتاع نسوان. بس الشهادة لله .كان بالحلال وقالتلي أنها  حبته قوي ،وقعدت معاه في بيتهم شهرين. وبعدين طلبت الطلاق علشان أمه كانت نكدية قوي .أنت عارف ،هي علمتني أعمل مكرونة باللحمة المفرومة وأعمل سلطة بالزبادى، وحاجات كتير. انت عارف اللي حصلها في الاخر . هي كانت قاعدة على الترابيزة زي العادة ،وهب جه واحد شبه ابنها الخالق الناطق ،وكان برضه اجنبي. مسكت فيه وقعدت تبوس فيه، وتنادي على الناس وقالت كل حكايتها للناس اللي اتلمو حوليها ومحدش قدر يفهمها خالص. أنت عارف لو واحد بس عنده عقل ،من اللي واقفين يتفرجوا عليها. كان قالها. أن ابنها لو كان عايش كان بقي عنده خمسين سنة على الاقل، كانت سابت الواد اللي شبه ابنها ومكنوش ودوها مستشفى المجانين، لكن تقول إيه، قسمة ونصيب ،والمكتوب على الجبين لازم تشوفة العين.


تلفتت حولها كأنها تتذكر المكان وقالت.
- انت تعرف الحتة دي كانت إيه .
- دى نقابة الصحفين .
قبل ما تكون نقابة، كانت إيه ولم تنتظر الإجابة وأضافت ،كل الحته اللي انت شايفها دى، كانت نادى فاروق، اللي هو الزمالك دلوقتي .ثم سكتت وسرحت وكأنها تطمئن على ذكرياتها. كنا قد انتهينا من المشاوير ودخلنا إلى النقابة نرتاح قليلا. جيهان كانت تعرف لماذا دخلنا فجلست أمامي مباشرة، وتركت الجرم الصغير يجلس بيننا. ما إن جاء الجرسون، حتى طلبت فنجانا من القهوة واثنين من عصير" المنجو" ورحت أتابع عيون الجرم الصغير التي لا تستقر على شيئ ،وأتحين الفرصة لأحدق في عيون جيهان .كانت النظرة دائما ما تستقر في ننى العين. كما خططت -حتى أختزل تلك المسافة الدائمة. هذه المسافة التي تأخذ مني الأيام دون الوصول إلى الهدف المنشود، ألا وهو الإيقاع بجيهان .
- إيه يا خالتي، أنت لسة بتفكري في المصوراتي .
- متفكرنيش يا جيهان اعملي معروف ابن …… ثم سكتت برهة وقالت .
- الله يخزيك يا شيطان . أربع مرات يقول أني غمضت ليه، وعامل فيها أحمد حشمت مجنون كامليا، الله يسامحه بقى .
ما إن نطقت الاسم، حتى راحت تهزي رأسها هزات متواصلة لا تعني شيئا. كنت قد شاهدت هذه الحركة منها اكثر من مرة، وأعرف إنها خلالها تكون شبة غائبة عن الوعي ولذلك أمسكت بكوب العصير ووضعته في يديها. خفت الحركة قليلا ونظرت في عيني وأمسكت بالكوب جيدا وبنظرة خاطفة على وجه جيهان تأكد لي إنها خائفة على خالتها، فلم أجد مفرا من أن اطبطب على يديها، التي ارتجفت كثيرا بمجرد ما لمستها ،وسحبتها من تحت يدي، التي راحت تنسحب في ذل واضح. كنت خلاله. ابحث عن مكان ادفس فيه عيني بعيد عن عيونها التي بدت كعين قط مفترس ،أوعين غزال شارد، لا اعرف أيهما الصواب. انتبهت الحاجة لعيون جيهان ووجهها المتغير فقالت لها.
– مالك .
- مفيش يا خالتي، يا لا نروح .
- قبل ما حكي للاستاذ عن قصة محمد الجزار. ثم اتجهت برأسها إلى وحاولت أن تمسك بعيوني الزائغة وقالت.
- مش احنا قاعدين هنا علشان كده، ولا انا تايه. قلت:
- بالضبط يا حاجة ،بس مش عارف الآنسة جيهان مالها، يمكن أكون عملت حاجة وزعلتها مني . خرجت الكلمات من فمي ضعيفة ومتهرئة، حتى ظننت أنني قلتها لنفس. لم تعلق جيهان على الكلمات ،ومضت فترة من الوقت كنت فيها أنظر إلى الأشجار وأحاول اختلاس بعض اللفتات إلى وجهها ،الذي عاد رويدا إلى طبيعته .
- سيد محمود اللي هو أبويا. الله يرحمه كان "لمؤاخذة" بتاع "نسوان" و"حشيش". هكذا بدأت الحاجة فتحية كلامها، فاخرجتني من أفكاري التي كنت أحاول فيها البحث عن أي كلام يعيد جيهان إلي حالتها، ويجعل الست فتحية تبدأ فى الحكى، وما إن قالت جملتها حتى ضحكت جيهان ،أو على وجه الدقة، ابتسمت ابتسامة مليئة بالخجل.
- لكن لوجه الله يا أستاذ، طول عمره ما ارتمى على واحدة .قصدى ما رمى جتته على واحدة. بس كان يحط الواحدة فى دماغه لازم يجيبها. حتى لو كانت الشريفة خضرة، يعنى بتاع تخطيط وحاجات زى كده. وبعدين أبو العلا طول عمرها مشهورة بنسوانها العدالة ،ولمؤاخذة اللى مشيهم بطال. الاثنين ممكن تلاقيهم فى شقة واحدة. وهو كان عليه نظرة ،ماتخيبش. على فكرة الكلام ده أنا كنت عارفة منه طشاش. لكن أنور هو اللى عرفنى كل حاجة عنه. حاكم أنور كان له فى الحشيش. بس الحاج محمد الجزار. والله يا بنى لا حاج ولا حاجة، بس أهو صيت وخلاص. حاج على حمارة  عرجة،هو واللى جابوه. كان عاوز يتجوزنى وأبويا كان مبسوط بالجوازة دى. لكن أنا قلت لأ أبويا فكر إنى بدلع، راح اتفق مع الجزار وخد منه مية وخمسين جنيه مهر. المهم أنا صممت على رأيى وقلت لأمى إنى هولع فى نفسى لو غصبتو علىّ ،وفى الآخر أبويا قال للجزار على حكاية رفضى. وطلب مهلة علشان يقنعنى. الجزار قاله 
- قدامك شهرين ،للجوازة للفلوس. طبعا أبويا كان طير القرشين بدرى، بدرى، الجزار هدد أبويا، لكن أبويا محطش فى دماغه حكاية التهديد دى. وقاله 
- أعلى ما فى خيلك اركبه. 
- طبعا الجزار مكنش يقدر يعمل حاجة مع أبويا، لأنه عارفه كويس ولولا الظروف كان الجزار ده شغال عند أبويا. الجزار ملقاش حاجة قدامه غير إنه يوصل كلام لأبو حسين الصعيدى عن علاقة أبويا بالست بتاعته. وسمعت إن أبو حسين جاب اثنين قرايبه من البلد، واستنوا لغاية أبويا مطلع عندها، وموتوه. لكن الحقيقة فين. الله أعلم. أنا كل اللى فاكراه كويس، إن الفجر لقينا اتنين شايلين أبويا ودخلين بيه البيت عندنا. احنا طبعاً فكرنا إنه مسطول ولا حاجة. على الساعة عشرة كده، سمعت صوات أمى وأمينة ولقيناه ميت ومكنش فيه حاجة خالص، غير دماغه مورمه كده من عند قفاه. لكن لا ضرب ولا حاجة خالص، وكل الكلام اللى طلع ده كدب. وأمى كدبته ،لكن اللى خلا الكلام يكتر، هو أن أبو حسين ومراته سابو أبوالعلا كلها، ومفضلش منهم غير الواد حسين زميل أنور،وده كان بتاع جماعات اللى بتحارب الانجليز، ومكنش بييجى البيت إلا كل حين ومين.


















لا تنسى غداً يا أستاذ.
كنت مستغرقا فى فكرة إقامة علاقة بينى وبينها. هى. جيهان .ابنة الحاجه نعمة والتى قالت عنها:
- دى الخالق الناطق توحة وهى صغيرة. بس توحة موديل جديد ،ناصحة وعارفة سكتها، مش زى الخيبة أختى، اللى راحت اتجوزت أنور هنصور.
- فيه إيه بكره منسهوش يا أستاذه جيهان.
- أنت الأستاذ يا أستاذ. بس اللى واخد عقلك. بكره فيلم غزل البنات، بتاع جوز خالتى وهى عاوزاك تشوفه معها.
كنت قد نسيت هذا الموضوع، وكل ما كنت أفكر فيه خلال الاستماع إلى كلمات الحاجة نعمة ،ودعوتها لى بالصحة والتعليقات البعيدة والمختصرة من أختها توحة، كيف أدفع بجيهان ،التى تشبه إلى حد بعيد "إيمان"تلك البنت التى احببتها فى بداية حياتى، وظلت تشكل صفة الجمال، بالنسبة للأخريات اللائى أقع فريسة لحبهن. بعد زواج إيمان من ابن عمها ضابط الشرطة. فكرت كثيراً وأنا انظر فى عين جيهان مباشرة .كما خططت. منذ مشاهدتها للمرة الأولى، وقلت بصوت هامس.
- اللى واخد عقلى، هجيله بكرة علشان أشوف الفيلم معاه.
ثنت رموشها على حياء بان لى كقبلة تمنحها لى فزلزلنى. ثم رجعت بجسدها خطوتين للوراء، وأعطتنى ظهرها. كان حز الكلوت يظهر تحت الجلباب الأسود ذى الصدر المشغول على هيئة طاووس ،يحمل ألوانا كثيرة، فزاد تزلزلى. انسحبت ،بعد أن ألقيت إليهم بالتحية. حين فتحت لى الباب فى مساء اليوم الثانى كان واضحاً فى عيونها أنها ظلت كثيراً تفكر فى كلامى لها. ربما كان ذلك هو ما تخيلته بمجرد أن رأيت شعرها السائب، ومسحة الروج الخفيف على شفتيها الرائعتين. أخذت مكانى الذى لم يتغير أبداً، منذ دخلت عليهم أول مره، حين كنت فى زيارة لأختى ،التى تزوجت فى الشقة التى أمامهم مباشرة وسمعت صوت الصريخ والبكاء ،فلم استطع الجلوس وخرجت. لأجد الحاجة نعمة تجلس على الكنبه فى مواجهة باب الشقة المفتوح. فكدت أعود مرة أخرى إلى شقة أختى ،التى كانت تقف خلفى تماما وما إن رأتها الحاجة حتى قالت لها:
- تعالى يا أم شريف. ثم نظرت إلى مباشرة وقالت:
- اتفضل يا أستاذ.
امسكت ماجدة بيدى ودخلنا إلى الشقة وقالت لها:
- الأستاذ سعيد أخويا، صحفى اتخض لما سمع الزعيق، ففكر فيه حاجة. قالت الحاجة موجهة عيونها علىّ:
- لا مؤاخذة يا بنى ،أتفضل. أهلاً وسهلاً. يا مرحبه. متأخذناش. ثم اتجهت إلى أختى وأضافت.
- الست أم شريف عارفة السبب مش كده. وأضافت دون أن تسمع الرد. حكاية كل أسبوع يا موشريف ،حموم فتحية.
كانت الجملة بالنسبة لى صادمة مما جعل داخلى يرتعش وأحسست بالخجل وكدت أقف لأستأذن ،ولكن الحاجة نعمة أقسمت على أن آخذ واجبى قبل الخروج. جلست وأنا أحاول أن أبدو مطمئناً ولكن دخول جيهان ،التى كانت تشبه إيمان زاد توترى. كانت ترتدى جلبابا أزرق مليئا بحبات التراتر اللامعة ومشمرة يديها إلى الكوعين، وعلى رأسها إيشارب مبلول. سلمت على أختى التى قدمتنى لها، فهزت رأسها وهى واقفة بجوار أختى. أمرتها أمها أن تصنع كوبا من الشاى لى فدخلت. حكت الحاجة عن سبب الصوت العالى ،وعن أختها توحة ،ثم سألتنى عن الجريدة التى أعمل بها، وبمجرد أن حددت الجريدة. طلبت منى خدمة. كنت قد عرفت مأساة أختها ،مما جعلنى أتورط فى وعود، قمت بها على أكمل وجه ،ربما كانت عيون جيهان هى السبب الأول لقبولى للمهمات الكثيرة التى جعلتنى أتردد عليهم أكثر من عشر مرات خلال الأسبوع الماضى. دخلت جيهان بالصينية الموضوع عليها أكواب الشاى وجلست على كرسى بجوار الباب مباشرة. كنت قد أعددت خطتى على أساس أنها سوف تكون أمامى ،أو على الأقل فى محيط بصرى ،وليس جانبى مما جعل التفاتى إليها شبه مجازفة لا أعرف رد فعلها على الحاجة، التى أحسست أنها عوض عن أمى التى ماتت الشهور الماضية. لم أجد أمامى، إلا النظر أمامى وبين الحين والحين أنظر إلى الأسفل، لأفوز بشبه رؤية بعيدة لوجهها الذى ظللت طوال الأمس أخطط فى كيفية مواجهته ،بعيداً عن أعين الحاجة وأختها. دخلت فتحية وجلست بجوار الحاجة نعمة بمجرد بدء عرض الفيلم. كنت قد شاهدت هذا الفيلم كثيراً، وأعرف كل تفاصيله عن ظهر قلب ،وذلك لجمال شخصية نجيب الريحانى، ولصوت ليلى مراد، وأغنية عبد الوهاب التى ظللت لسنوات طويلة هى كل حياتى. كنت لا أعرف حتى تلك اللحظة الجملة التى يرددها الكورس حين يقول عبد الوهاب – وهاعيش على ذكراه – ويمتلى الكادر بدموع نجيب الريحانى، الذى كان يتيه عشقا وغراما بليلى مراد ،كما كنت اتيه دوما بوجه محبوبتى الحامل دائما لبعض سمات "إيمان" طوال أوقات حياتى المختلفة، وكنت أبكى مثلما يبكى نجيب الريحانى.
- أشهد عليه يا ليل.
خرجت من فمها مليئة بالشجن والحب والهيام. ثم وقفت وخطت خطوات سريعة وحاسمة ووقفت أمام شاشة التليفزيون، وأشارت إلى وجه من وجوه الكورس وقالت بحسرة وندم ودموع.
- ده أنور المنسترلى يا أستاذ، ثم رددت معه والدموع تملأ وجهها.
- إشهد عليه ياليل. 
كنت قد عزمت النية، بعد أن شاهدت أنور لأول مرة فى التليفزيون ،حين أشارت عليه فتحية منذ قليل، أن ألتفت إلى وجه جيهان وأسدد نظرة مليئة بالعشق والتيه، تاركاً الأم وأختها الواقفة أمام الشاشة حاجزة الصورة رغم جرمها الصغير عنا ،ولكن التفاتة منها إلىّ مصحوبة بصوت أكبر من المسموح بالنسبة لحجمها أماتت المحاولة.
- بص يا أستاذ ،هييجى دلوقتى واضح قوى فى اللقطة الجاية دى.
ثم وضعت يديها على وجهه تماما، مما جعلنى ألتفت لأول مرة فى حياتى إلى الصورة الكلية للمنظر ،تاركاً وجه البطل أو البطلة ومنتبها إلى المشهد المحيط بهم. كان أنور يبدو لى كشئ بعيد فى سماء مليئة بالنجوم، ورغم ذلك كان ضروريا لإظهار روعة النجوم فى هذه اللحظة وهو يردد مع الكورس .
اشهد عليه يا ليل.






                                                        حلوان. ينايرـ1997. 

 



1


